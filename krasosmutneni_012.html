<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Veřejné osvětlení">
    <meta name="apple-mobile-web-app-capable" content="yes">
    <title>Veřejné osvětlení</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Krasosmutnění">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Krasosmutnění">
    <meta property="og:title" content="Krasosmutnění">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Krasosmutnění">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./krasosmutneni_011.html">
    <link rel="next" href="./krasosmutneni_013.html">
    <meta name="nb-order" content="9">
    <link rel="self" href="krasosmutneni_012.html">
    <meta name="nb-identifier" content="hrabal-krasosmutneni-a66d33f">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1903" data-nb-chars="11163">
    <nav role="doc-toc">
      <ul class="plain section">
        <li><a href="krasosmutneni_005.html">Mořská panna</a></li>
        <li><a href="krasosmutneni_006.html">Čtvereční centimetr za šedesát korun</a></li>
        <li><a href="krasosmutneni_007.html">Každý den zázrak</a></li>
        <li><a href="krasosmutneni_008.html">Rozdělený byt</a></li>
        <li><a href="krasosmutneni_009.html">Znesvěcený rozdělovač</a></li>
        <li><a href="krasosmutneni_010.html">Úmrtí v&nbsp;rodině</a></li>
        <li><a href="krasosmutneni_011.html">Řidič pražských tramvají</a></li>
        <li><a href="krasosmutneni_012.html">Veřejné osvětlení</a></li>
        <li><a href="krasosmutneni_013.html">Myš ukradla dítěti cumel</a></li>
        <li><a href="krasosmutneni_014.html">Krasosmutnění</a></li>
        <li><a href="krasosmutneni_015.html">Ovčí hubičky</a></li>
        <li><a href="krasosmutneni_016.html">Když umře hospodář, pláče i&nbsp;dobytek</a></li>
        <li><a href="krasosmutneni_017.html">Jetel růžák</a></li>
        <li><a href="krasosmutneni_018.html">Návrat ztraceného strýce</a></li>
        <li><a href="krasosmutneni_019.html">Škodovka čtyřistatřicítka</a></li>
        <li><a href="krasosmutneni_020.html">Krásná řeznice</a></li>
        <li><a href="krasosmutneni_021.html">Hudebníci ze Šumavy</a></li>
        <li><a href="krasosmutneni_022.html">Sextánka</a></li>
        <li><a href="krasosmutneni_023.html">Armagedon</a></li>
        <li><a href="krasosmutneni_024.html">Rakouský vítěz</a></li>
        <li><a href="krasosmutneni_025.html">Žlutý pták</a></li>
        <li><a href="krasosmutneni_026.html">Altánek z&nbsp;proutí</a></li>
        <li><a href="krasosmutneni_027.html">Kmotříček</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_011.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="17"><span class="idea" data-nb-ref-number="1" id="idea1" data-nb-words="2" data-nb-chars="17">Veřejné osvětlení</span></h1>
        <section>
          <p class="chunk" data-nb-ref-number="2" data-nb-words="1901" data-nb-chars="11146"><span class="idea" data-nb-ref-number="2" id="idea2" data-nb-words="1901" data-nb-chars="11146">Našemu městečku nejvíc sluší ten čas, kdy se&nbsp;stmívá. Ten čas, kdy jsou osvětlené výklady všech krámů a&nbsp;obchodů, kdy se&nbsp;začnou stahovat rolety, kdy lidé pracují v&nbsp;obchodech tak nějak zkrásní tím, že&nbsp;před sebou mají volný večer a&nbsp;kus noci. Na&nbsp;každém prodavači a&nbsp;prodavačce jsem viděl, jak prodávají, ale už&nbsp;se&nbsp;jejich oči sunou k&nbsp;hodinám a&nbsp;usmějí se&nbsp;na&nbsp;ciferník, který jim říká, ještě chviličku, a&nbsp;už bude po&nbsp;práci, jen maličkou chvíli. A&nbsp;potom se&nbsp;hákem stáhne roleta, podrážkou přidrží u&nbsp;země otvor pro hák a&nbsp;kolenem se&nbsp;přitiskne roleta, aby se&nbsp;rychleji uzamkl zámek. A&nbsp;kostelní hodiny odbíjejí hodiny z&nbsp;tmavého podzimního nebe a&nbsp;všichni lidé se&nbsp;vyhrnou z&nbsp;obchodů a&nbsp;krámů a&nbsp;všichni jsou soumrakem krásní. Mám rád městečko, kde se&nbsp;rozsvěcují plynové lampy, rád chodím po&nbsp;ulicích za&nbsp;panem Rambouskem, který docela bez zájmu zvedá u&nbsp;každého kandelábru bambusovou nastavenou hůl, zatáhne, a&nbsp;tak jak se&nbsp;nad městečkem snáší noc, tak pan Rambousek rozsvěcuje plynové lampy, tak nějak pomalu, plynový hořák váhá, nakonec si&nbsp;ale dá&nbsp;říct a&nbsp;žlutozelené světlo svítá a&nbsp;pan Rambousek se&nbsp;prochází městečkem, před ním je&nbsp;tma a&nbsp;za ním světlo. Tak obchází nejdřív na&nbsp;náměstí morový sloup a&nbsp;rozsvěcuje čtyři stojany se&nbsp;čtyřmi plynovými lucernami a&nbsp;pak chodí ulicemi a&nbsp;uličkami, tichý a&nbsp;maličký, vztahuje obě ruce vzhůru, jako by&nbsp;česáčkem trhal ovoce na&nbsp;nejvyšších větvích. Pak drobnými krůčky cupitá dál, do&nbsp;rostoucí tmy. A&nbsp;já za&nbsp;ním chodím a&nbsp;pořád pan Rambousek opakuje jedno a&nbsp;to samé a&nbsp;já pořád se&nbsp;dívám na&nbsp;rozsvěcování večera, jako bych to&nbsp;viděl poprvé. V&nbsp;zimě ve&nbsp;škole mne každý den ráno už&nbsp;čeká šest rozsvícených plynových lamp, chodím do&nbsp;školy vždycky první, sedím pod dvojitou lampou a&nbsp;stíny od&nbsp;jejích světel jsou vždycky zelené. Sedím a&nbsp;naslouchám, jak plynové lampy syčí, jako když uniká vzduch z&nbsp;pneumatiky, když se&nbsp;povolí ventilek. Tak příjemný zvuk vydávají jazýčky hořících lamp, nepřál jsem si&nbsp;nic než mít i&nbsp;doma takové hořící lampy, jen sedět a&nbsp;poslouchat, nastavovat ruce a&nbsp;divit se&nbsp;modrozelenému světlu, které se&nbsp;podobá světlu měsíční noci, kdy mne z&nbsp;postele budil vždycky úplněk a&nbsp;já jsem nastavoval tomu světlu ruce i&nbsp;nohy, cítil jsem, že&nbsp;to&nbsp;světlo i&nbsp;něco váží, jako by&nbsp;se&nbsp;shůry sypala mouka nebo hvězdný prach. A&nbsp;všechno v&nbsp;pokoji je&nbsp;jako ze&nbsp;sna a&nbsp;člověk chodí po&nbsp;špičkách, protože měsíční noc budí strach. Seděl jsem ve&nbsp;škole a&nbsp;přicházeli kluci, díval jsem se&nbsp;na&nbsp;ně&nbsp;pozorně, jestli si&nbsp;všimnou, co&nbsp;je&nbsp;to&nbsp;tady zadarmo za&nbsp;krásu, ale nikdo si&nbsp;toho plynového světla nevšiml, kluci se&nbsp;rvali a&nbsp;hádali a&nbsp;vyměňovali si&nbsp;housky za&nbsp;známky, dokonce i&nbsp;když přišel pan řídící, i&nbsp;ten nepochválil plynové lampy, i&nbsp;ten neslyšel, jak punčošky nad námi syčí jako plaménky ducha svatého. A&nbsp;když jsem zastrčil nohy pod lavici, jako bych je&nbsp;ponořil do&nbsp;studeného stínu ledové vody. Ale teď je&nbsp;večer, lampář pan Rambousek kráčí městečkem a&nbsp;rozsvěcuje plynové lucerny, obešel jsem s&nbsp;ním náměstí a&nbsp;Eliščinu třídu a&nbsp;Jízdeckou ulici a&nbsp;Velká a&nbsp;Malá Vala, prošel jsem kostelním náměstím a&nbsp;Kozinou, ale nejhezčí lucerny byly na&nbsp;Malých Valech, ukryté ve&nbsp;stromech a&nbsp;keřích, nahoře hořely lucerny a&nbsp;v&nbsp;Labíčku se&nbsp;odrážely dole jejich obrazy, ale pan Rambousek na&nbsp;to&nbsp;neměl čas, jen kráčel a&nbsp;bez zájmu vztáhl bambusovou hůl, a&nbsp;nepotěšil se, kráčel dál a&nbsp;dál, zatímco já&nbsp;jsem za&nbsp;ním sbíral podrobnosti, drobečky padající od&nbsp;každé lucerny. Taková plynová lampa, když je&nbsp;háčkem probuzena, tak nejdřív zachrčí jako staré hodiny, musí si&nbsp;odkašlat, promnout oči, tak jako já&nbsp;každé ráno vstávám a&nbsp;nechci vidět světlo. Dokonce některé lucerny prskají, jako když se&nbsp;smaží řízky a&nbsp;kápne do&nbsp;nich kapka vody. Ale pak se&nbsp;všechna světla plynových lamp zmátoří, dodají jedna druhé odvahu, protože kdyby se&nbsp;jim nechtělo svítit, pan Rambousek u&nbsp;každého desátého kandelábru má&nbsp;na&nbsp;řetízku a&nbsp;zámku přivázaný žebřík, po&nbsp;kterém vyleze a&nbsp;potmě, jako když slepý Hanuš spravil každý orloj, tak pan Rambousek spraví každou lucernu a&nbsp;donutí ji, aby hořela tak jako ty&nbsp;ostatní. Když pan Rambousek zahnul do&nbsp;další uličky, rád jsem se&nbsp;otočil a&nbsp;díval nazpátek na&nbsp;řadu světel, každá rozsvícená plynová lucerna jak průhledná a&nbsp;jemná sukně podává té&nbsp;druhé světlo, takové světelné řetězy, které se&nbsp;dotýkají a&nbsp;propojují jedny s&nbsp;druhými, tak jako větve třešní v&nbsp;pivovarské štěpnici. A&nbsp;tam, kde se&nbsp;ulice lomila, přecházela do&nbsp;druhé, tam na&nbsp;rohu byla lucerna, která svítila do&nbsp;dvou uliček, zahýbalo i&nbsp;světlo z&nbsp;jedné ulice do&nbsp;druhé. A&nbsp;večerní chodci vcházeli a&nbsp;vycházeli, postřikováni sprchou modrozeleného světla, ale nikoho nenapadlo, aby se&nbsp;zastavil, aby nastavil ruku tak jako lidé, než vyjdou za&nbsp;podmračeného dne z&nbsp;domu, nastaví hřbet ruky, jestli prší nebo neprší, nikdo se&nbsp;nedivil světlu plynových luceren a&nbsp;nikoho nenapadlo, aby kráčel za&nbsp;panem Rambouskem. A&nbsp;ten nezájem lidí, to&nbsp;bylo to&nbsp;nejdivnější na&nbsp;rozsvěcování večerů. Můj stín a&nbsp;stín pana Rambouska a&nbsp;stíny lidí dělaly ve&nbsp;světle plynových luceren takové divadlo, které mi&nbsp;nahánělo hrůzu. Když jsem vycházel ze&nbsp;světla jedné plynové lucerny, tak kladla přede mne můj stín, stále rostoucí stín, tak dlouho, až&nbsp;jsem vešel do&nbsp;okruhu světla další plynové lucerny, která ale hodila za&nbsp;mne můj stín, který pak, jak jsem se&nbsp;blížil ke&nbsp;kandelábru, se&nbsp;za&nbsp;mnou tak zmenšoval, až&nbsp;jsem ke&nbsp;svému zděšení stál ve&nbsp;svém stínu, až&nbsp;jsem si&nbsp;stoupl sám na&nbsp;sebe. A&nbsp;když jsem vykročil dál, tak jsem šel k&nbsp;další lucerně, můj stín se&nbsp;přede mnou zvětšoval a&nbsp;rostl tak dlouho, až&nbsp;jsem vešel pod okraj sukně další lucerny. A&nbsp;tak jsem se&nbsp;dvakrát svalil, jak jsem se&nbsp;otáčel, hledal jsem stín, který kráčel přede mnou, za&nbsp;mnou, na&nbsp;který jsem si&nbsp;stoupl, na&nbsp;který si&nbsp;mohl a&nbsp;musel stoupnout každý večerní chodec kráčející uličkou osvětlenou plynovými lucernami, ale nikdo se&nbsp;nesvalil, nikdo nedával pozor, kde začíná jedno a&nbsp;končí druhé tajemství, které bez zájmu a&nbsp;zadarmo roznáší po&nbsp;městečku lampář pan Rambousek, světlo plynových lamp, svítících na&nbsp;vzdálenost mávání žlutých křídel, tak jako na&nbsp;pivovarských trámech sedí na&nbsp;vzdálenost svých křídel holoubci, aby když by&nbsp;se&nbsp;v&nbsp;noci chtěli protáhnut, nebo když by&nbsp;se&nbsp;probudili z&nbsp;ošklivého snu, aby máváním svých křídel nevzbudili své sousedy. Když pršelo, když byla tma a&nbsp;déšť bylo slyšet jen na&nbsp;šatech, jen cítit na&nbsp;tváři, pan Rambousek rozsvítil každou plynovou lucernu a&nbsp;hned bylo vidět, jak hodně prší. Dokonce ve&nbsp;světle luceren pršelo víc, než pršelo, každá tabulka lucerny svítící do&nbsp;čtyř světových stran byla čárkovaná deštěm, jako by&nbsp;se&nbsp;v&nbsp;každém tom žlutě osvětleném okénku promítal starý film. A&nbsp;když bylo zima a&nbsp;padal dušičkový déšť anebo mokrý sníh, z&nbsp;každé plynové rozsvícené lucerny stoupala pára, lehký dým. A&nbsp;na kočičích hlavách dláždění plynové světlo pomazávalo kameny máslem a&nbsp;stíny zmizely a&nbsp;z&nbsp;ulice městečka se&nbsp;stala krápníková jeskyně a&nbsp;vápencem potažená sluj. Na&nbsp;náměstí a&nbsp;hlavní ulici chodci prošlapovali ten studený třpyt, ale v&nbsp;uličkách plných kalužin se&nbsp;dláždění kočičích hlav lesklo jak lysé lebky pobožných starců, když poklekali v&nbsp;kostele a&nbsp;pan děkan jim dával do&nbsp;úst svatou hostii. Pan Rambousek, když pršelo, tak nosil tvrďák a&nbsp;jeho černý navoskovaný kabátek se&nbsp;leskl deštěm, každou chvíli se&nbsp;pan Rambousek předklonil a&nbsp;z&nbsp;obroučky tvrďáku se&nbsp;vylila voda, která ve&nbsp;světle plynových luceren se&nbsp;třpytila jako rtuť. Když foukal ostrý vítr, tak jen hvízdal kolem tiše předoucích lamp, jen vichřice pohnula krátce přistřiženým plamenem. Déšť, který stékal po&nbsp;tabulkách luceren, potemněl uličky a&nbsp;chodci se&nbsp;skloněnými hlavami se&nbsp;drali domů nebo do&nbsp;hostinců. Ale já&nbsp;jsem kráčel za&nbsp;panem Rambouskem s&nbsp;hlavou vztyčenou, jako bych byl plynovou lampou. Kráčel jsem a&nbsp;těšil jsem se, až&nbsp;pan Rambousek se&nbsp;zase někde předkloní a&nbsp;z&nbsp;hlavy mu&nbsp;vyteče a&nbsp;na zem zapleská rtuť. Za&nbsp;takového večera jsem jednou poprosil pana Rambouska, aby mi&nbsp;dovolil rozsvítit jednu jedinou plynovou lampu. Podal mi&nbsp;bambusovou tyč, zvedl jsem tvář do&nbsp;deště, malinké světýlko zářilo na&nbsp;dně lampy, ale ruce se&nbsp;mi&nbsp;třásly, že&nbsp;háček jektal a&nbsp;já jsem nemohl najít ten háček v&nbsp;lucerně. Docela nešťastný jsem vrátil bambusovou tyč panu Rambouskovi, který aniž se&nbsp;podíval, jen se&nbsp;natáhl, zatáhl a&nbsp;zase kráčel k&nbsp;další lucerně, déšť a&nbsp;slzy mi&nbsp;tekly po&nbsp;tváři a&nbsp;já jsem byl ten večer nešťastný. Ale zamiloval jsem se&nbsp;do&nbsp;plynových luceren ještě víc. A&nbsp;když jsem ležel v&nbsp;posteli, najednou mne napadlo, že&nbsp;ještě krásnější musí být, když pan Rambousek ráno chodí městečkem a&nbsp;zháší ty&nbsp;plynové lucerny. Ale pokaždé jsem se&nbsp;probudil, když už&nbsp;se&nbsp;rozednívalo. Až&nbsp;jednou jsem vstal ještě za&nbsp;tmy, potichu se&nbsp;oblékl, a&nbsp;vyšel do&nbsp;noci. Když jsem kráčel po&nbsp;mostě, plynové lucerny svítily proti světlemodrému nebi, na&nbsp;kterém se&nbsp;chvěly třepotavé hvězdy. Sem tam se&nbsp;někdo vracel z&nbsp;práce, anebo do&nbsp;práce teprve šel, několik rybářů s&nbsp;bambusovými pruty šlo na&nbsp;ryby a&nbsp;sestoupili k&nbsp;řece. A&nbsp;než jsem přešel most, tak se&nbsp;nebe zjasnělo, a&nbsp;já jsem byl rád, že&nbsp;jsem viděl, jak je&nbsp;to&nbsp;krásné vidět světlemodré nebe před úsvitem a&nbsp;plynové lampy svítící na&nbsp;pilířích mostu, vidět lucerny v&nbsp;Mostecké ulici. Na&nbsp;kostelním náměstí se&nbsp;nebe zjasnělo a&nbsp;naprasklo na&nbsp;východě a&nbsp;růžová zář zavalila chrám svatého Jiljí z&nbsp;červených cihel, plynové lampy teď svítily jen pro sebe, modré a&nbsp;růžové světlo se&nbsp;dralo od&nbsp;řeky a&nbsp;padalo z&nbsp;nebe do&nbsp;ulic a&nbsp;náměstí, plynové lampy svítily jen a&nbsp;jen pro sebe. Od&nbsp;Fortny teď vyšel pan Rambousek, kráčel a&nbsp;přitom nastavoval na&nbsp;mosazný nástavec bambusové hole, ze&nbsp;kterých, když došel na&nbsp;kostelní náměstí, si&nbsp;sestavil tyč. A&nbsp;kráčel od&nbsp;jedné lucerny ke&nbsp;druhé, droboučký a&nbsp;v&nbsp;tvrďáku, navlíkal háček do&nbsp;útrob luceren a&nbsp;zhášel jednu za&nbsp;druhou, jako by&nbsp;jen stáhl knot petrolejky. Teprve teď jsem si&nbsp;všiml, že&nbsp;plynové lucerny mají malinký plamínek na&nbsp;celý den. Viděl jsem, že&nbsp;plynové lampy si&nbsp;jdou odpočinout, jdou spát, tak jako člověk. A&nbsp;tak jsem obešel uličkami městečko kolem hradeb, otevřenými okny bylo vidět, že&nbsp;lidé už&nbsp;vstávají, na&nbsp;ulicích přijížděly vozy s&nbsp;mlékem a&nbsp;pekaři nosili v&nbsp;koších housky, ale pan Rambousek zhášel zbytky noci. Plynové lampy stály v&nbsp;pozoru a&nbsp;každá ve&nbsp;svém zaskleném břiše měla zárodek večera. U&nbsp;poslední lucerny se&nbsp;pan Rambousek otočil a&nbsp;já jsem se&nbsp;zastavil v&nbsp;uctivé vzdálenosti, díval jsem se, pan Rambousek nastavil ruku a&nbsp;v&nbsp;ruce držel bambusovou hůl. Přikývnul a&nbsp;potřásl holí. Přikývnul jsem a&nbsp;nastavil ucho a&nbsp;oči. Pan Rambousek dobrácky potřásl hlavou a&nbsp;znovu mi&nbsp;podával bambusovou hůl. Kráčel jsem, jako bych šel k&nbsp;oltáři. Vzal jsem tyč, zvedl oči. Nebe bylo jen modré, žlutá punčoška v&nbsp;plynové lucerně nebyla větší a&nbsp;nebyla světlejší než křídla běláska. A&nbsp;viděl jsem háček na&nbsp;konci tyče, viděl jsem háček pod hořákem v&nbsp;lucerně a&nbsp;navlíkl jsem jeden do&nbsp;druhého. Sám pan Rambousek stál docela zasažený tím, co&nbsp;viděl, a&nbsp;já jsem zatáhl bambusovou tyčí a&nbsp;měl jsem dojem, že&nbsp;jsem zhasl celé nebe. Obličej pana Rambouska byl plný vrásek, drobounkých vrásek, které se&nbsp;mu&nbsp;ve&nbsp;vlnkách rozbíhaly od&nbsp;nosu po&nbsp;celé tváři až&nbsp;za&nbsp;uši, obličej pana Rambouska se&nbsp;na&nbsp;mne usmál. Políbil jsem bambusovou tyč a&nbsp;vrátil ji. Věděl jsem tu&nbsp;chvíli, že&nbsp;pan Rambousek, když rozsvěcuje večer a&nbsp;zháší noc, nikdy nemůže být nemocný, protože jeho práce je&nbsp;to&nbsp;samé, jako večernice a&nbsp;jitřenka. Věděl jsem, že&nbsp;až&nbsp;jednou ráno, až&nbsp;půjdu do&nbsp;školy, až&nbsp;jednou v&nbsp;poledne, až&nbsp;půjdu ze&nbsp;školy a&nbsp;ještě budou svítit všechny plynové lucerny v&nbsp;našem městečku, že&nbsp;pan Rambousek v&nbsp;noci nad ránem umřel.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_013.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>