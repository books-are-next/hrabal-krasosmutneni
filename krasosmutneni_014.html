<!DOCTYPE html>
<html lang="en">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Krasosmutnění">
    <meta name="apple-mobile-web-app-capable" content="yes">
    <title>Krasosmutnění</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./krasosmutneni_013.html">
    <link rel="next" href="./krasosmutneni_015.html">
    <meta name="nb-order" content="11">
    <link rel="self" href="krasosmutneni_014.html">
    <meta name="nb-identifier" content="hrabal-krasosmutneni-938ff7e">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2859" data-nb-chars="16481">
    <nav role="doc-toc">
      <ul class="plain section">
        <li><a href="krasosmutneni_005.html">Mořská panna</a></li>
        <li><a href="krasosmutneni_006.html">Čtvereční centimetr za šedesát korun</a></li>
        <li><a href="krasosmutneni_007.html">Každý den zázrak</a></li>
        <li><a href="krasosmutneni_008.html">Rozdělený byt</a></li>
        <li><a href="krasosmutneni_009.html">Znesvěcený rozdělovač</a></li>
        <li><a href="krasosmutneni_010.html">Úmrtí v&nbsp;rodině</a></li>
        <li><a href="krasosmutneni_011.html">Řidič pražských tramvají</a></li>
        <li><a href="krasosmutneni_012.html">Veřejné osvětlení</a></li>
        <li><a href="krasosmutneni_013.html">Myš ukradla dítěti cumel</a></li>
        <li><a href="krasosmutneni_014.html">Krasosmutnění</a></li>
        <li><a href="krasosmutneni_015.html">Ovčí hubičky</a></li>
        <li><a href="krasosmutneni_016.html">Když umře hospodář, pláče i&nbsp;dobytek</a></li>
        <li><a href="krasosmutneni_017.html">Jetel růžák</a></li>
        <li><a href="krasosmutneni_018.html">Návrat ztraceného strýce</a></li>
        <li><a href="krasosmutneni_019.html">Škodovka čtyřistatřicítka</a></li>
        <li><a href="krasosmutneni_020.html">Krásná řeznice</a></li>
        <li><a href="krasosmutneni_021.html">Hudebníci ze Šumavy</a></li>
        <li><a href="krasosmutneni_022.html">Sextánka</a></li>
        <li><a href="krasosmutneni_023.html">Armagedon</a></li>
        <li><a href="krasosmutneni_024.html">Rakouský vítěz</a></li>
        <li><a href="krasosmutneni_025.html">Žlutý pták</a></li>
        <li><a href="krasosmutneni_026.html">Altánek z&nbsp;proutí</a></li>
        <li><a href="krasosmutneni_027.html">Kmotříček</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_013.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="13"><span class="idea" data-nb-ref-number="1" id="idea1" data-nb-words="1" data-nb-chars="13">Krasosmutnění</span></h1>
        <section>
          <p class="chunk" data-nb-ref-number="2" data-nb-words="551" data-nb-chars="3092"><span class="idea" data-nb-ref-number="2" id="idea2" data-nb-words="551" data-nb-chars="3092">Na&nbsp;podzim, každou sobotu a&nbsp;neděli, se&nbsp;ozývaly rány loveckých pušek. A&nbsp;tak když jsem vběhl ze&nbsp;školy domů, oslepený zářijovým sluncem do&nbsp;tmavé chodby, svalil jsem se&nbsp;přes hromadu koroptví, někdy přes několik zajíců. Hostinští, kterým otec dělal daňová přiznání, přinášeli jako pozornost zvěřinu. Matka věšela zajíce pod trámy na&nbsp;půdě, koroptve do&nbsp;kůlny, všechno hlavama dolů. A&nbsp;když zajícům začala kapat z&nbsp;nosu krev a&nbsp;když z&nbsp;koroptví začali padat červi, tak teprve potom je&nbsp;matka stahovala, teprve potom je&nbsp;oškubávala. A&nbsp;všichni jsme se&nbsp;těšili, nejvíce naši hosté z&nbsp;městečka, na&nbsp;zvěřinové hody. Nejdřív matka rovnala koroptve na&nbsp;veliký kastrol, a&nbsp;pekla je&nbsp;na&nbsp;špeku a&nbsp;divokém koření. Osm koroptví se&nbsp;vešlo na&nbsp;velikou pánev a&nbsp;večer celý deputátní byt voněl příjemnou vůní, dokonce i&nbsp;otec jedl pečené koroptve, a&nbsp;to bylo co&nbsp;říct. A&nbsp;hosté, i&nbsp;když jsem každého znal, tak pro mne to&nbsp;byli hosté. Chválili u&nbsp;nás vždycky to, co&nbsp;se&nbsp;chválilo samo. Pili dobré pivo, které nemohlo být než dobré, protože bylo rovnou ze&nbsp;sklepa, ale hlavně že&nbsp;jedli a&nbsp;pili zadarmo. Seděl jsem, jedl jsem zvolna, a&nbsp;když si&nbsp;některý host bral další koroptev, díval jsem se&nbsp;na&nbsp;tu&nbsp;koroptev, a&nbsp;každý host se&nbsp;zasmál, a&nbsp;smál se&nbsp;tím víc, čím víc já&nbsp;z&nbsp;toho byl smutný. Ale všechno zachraňovala matka, ta&nbsp;ráda jedla. Když rozřízla koroptev a&nbsp;vzala první sousto, tak najednou se&nbsp;zvedla a&nbsp;začala křičet, a&nbsp;vyběhla na&nbsp;dvůr a&nbsp;běhala dvorem a&nbsp;křičela do&nbsp;nebe, hosté se&nbsp;lekali, že&nbsp;spolkla kostičku, ale při třetí koroptvi, když zjistili, že&nbsp;to&nbsp;je&nbsp;maminčina mše za&nbsp;dobrou koroptev, smáli se, stáli u&nbsp;okna a&nbsp;v&nbsp;prstech drželi pečenou koroptev a&nbsp;hryzali a&nbsp;radovali se&nbsp;zrovna tak jako matka, která už&nbsp;zase seděla u&nbsp;stolu a&nbsp;hryzala maso a&nbsp;namáčela kousky koroptve do&nbsp;šťávy a&nbsp;olizovala se&nbsp;jako malé děcko. To&nbsp;všechno proto, že&nbsp;ráda jedla, ale hlavně že&nbsp;ráda hrála divadlo, nejen na&nbsp;ochotnické scéně městečka, ale i&nbsp;tak, v&nbsp;životě, dokonce bez divadla nemohla žít. A&nbsp;otec to&nbsp;věděl a&nbsp;pořád se&nbsp;trápil dovnitř, mlčel, tak jako já, ale nedalo se&nbsp;nic dělat, protože naše maminka to&nbsp;měla v&nbsp;krvi, a&nbsp;nakonec kdyby nebyla maminka taková, jaká byla, bylo by&nbsp;u&nbsp;nás velice smutno, protože tatínek si&nbsp;pořád četl U&nbsp;snědeného krámu a&nbsp;nikdo mu&nbsp;nevymluvil, že&nbsp;ten nešťastný krupař není on. Matka, když se&nbsp;napila piva, tak v&nbsp;jedné ruce držela sklenici a&nbsp;druhou rukou vzadu dávala si&nbsp;protiváhu, podobala se&nbsp;nějaké reklamě dobrého piva, ale to&nbsp;jí&nbsp;bylo málo. Když vypila půl půllitru, tak najednou vyskočila, položila sklenici a&nbsp;zase vyběhla na&nbsp;dvůr a&nbsp;křičela a&nbsp;volala do&nbsp;nebe, jak jí&nbsp;chutná to&nbsp;napití, a&nbsp;vběhla zase domů, posadila se&nbsp;za&nbsp;stůl a&nbsp;pěstma bušila do&nbsp;stolu tak dlouho, až&nbsp;dopila sklenici. Někdy, když pršelo a&nbsp;matce chutnalo jídlo a&nbsp;pivo, tak se&nbsp;zase zvedla a&nbsp;dávala otci a&nbsp;mně takové herdy do&nbsp;zad, jako by&nbsp;nám zaskočila kůstka, někdy herdovala i&nbsp;hosty a&nbsp;všichni se&nbsp;smáli, až&nbsp;jim pivo nebo jídlo zaskočilo do&nbsp;koláčové dírky a&nbsp;pak musela matka mocnou herdou do&nbsp;zad tak dlouho hosty buchancovat, až&nbsp;jídlo vyskočilo z&nbsp;dávících se&nbsp;úst. Dnes večer, když matka si&nbsp;vzala třetí koroptev a&nbsp;chtěla vyběhnout ze&nbsp;dveří, jak stanula na&nbsp;prahu, tak si&nbsp;dala ruku na&nbsp;mastná ústa.</span></p>
          <p class="chunk" data-nb-ref-number="3" data-nb-words="7" data-nb-chars="36"><span class="idea" data-nb-ref-number="3" id="idea3" data-nb-words="7" data-nb-chars="36">Vincku, kde se&nbsp;tady bereš? Pojď dál!</span></p>
          <p class="chunk" data-nb-ref-number="4" data-nb-words="127" data-nb-chars="725"><span class="idea" data-nb-ref-number="4" id="idea4" data-nb-words="127" data-nb-chars="725">Zvolala a&nbsp;otec, jak to&nbsp;slyšel, tak přestal jíst a&nbsp;zbledl. Poprvně za&nbsp;celý měsíc vzal první kousek masa, ale když uslyšel, že&nbsp;venku je&nbsp;švagr Vincek, položil na&nbsp;talíř nůž a&nbsp;vidličku křížem, že&nbsp;už&nbsp;nebude, že&nbsp;už&nbsp;nemůže jíst. Hosté se&nbsp;nahrnuli k&nbsp;oknu a&nbsp;tam jsem to&nbsp;viděl! Pod oknem v&nbsp;soumraku stáli dva bílí jezdečtí koně, na&nbsp;jednom seděl Vincek ve&nbsp;žlutých holínkách, béžových kalhotách a&nbsp;červeném fraku, na&nbsp;hlavě černou sametovou čepici s&nbsp;velikým kšiltem, smál se&nbsp;a&nbsp;cenil zuby, salutoval do&nbsp;okna společnosti. Pak se&nbsp;naklonil, div nespadl z&nbsp;koně a&nbsp;matka zvedla ruku a&nbsp;on ji&nbsp;dvorně políbil. A&nbsp;hned pohybem hraběcí ruky ukázal na&nbsp;jezdkyni v&nbsp;opravdu hraběcích šatech, s&nbsp;vlnivým sametovým kloboučkem, na&nbsp;kterém šikmo leželo paví peří.</span></p>
          <p class="chunk" data-nb-ref-number="5" data-nb-words="15" data-nb-chars="96"><span class="idea" data-nb-ref-number="5" id="idea5" data-nb-words="15" data-nb-chars="96">Moje snoubenka! řekl Vincek a&nbsp;seskočil z&nbsp;koně, proklesnul holínky. Hosté u&nbsp;okna byli překvapení.</span></p>
          <p class="chunk" data-nb-ref-number="6" data-nb-words="12" data-nb-chars="71"><span class="idea" data-nb-ref-number="6" id="idea6" data-nb-words="12" data-nb-chars="71">Není to&nbsp;sám hrabě Thurn-Taxis el&nbsp;Torre e&nbsp;Tasso? zabreptal pan lékárník.</span></p>
          <p class="chunk" data-nb-ref-number="7" data-nb-words="23" data-nb-chars="144"><span class="idea" data-nb-ref-number="7" id="idea7" data-nb-words="23" data-nb-chars="144">A&nbsp;maminka už&nbsp;za&nbsp;ruku přivedla Vincka a&nbsp;představovala jej i&nbsp;jeho snoubenku. A&nbsp;Vincek sundával bílé rukavičky, pleskal nešťastného otce po&nbsp;zádech.</span></p>
          <p class="chunk" data-nb-ref-number="8" data-nb-words="16" data-nb-chars="88"><span class="idea" data-nb-ref-number="8" id="idea8" data-nb-words="16" data-nb-chars="88">Tak co, švagříčku! To&nbsp;koukáte, co? A&nbsp;tisíce budou a&nbsp;jsou tady smlouvy. Vídeň a&nbsp;Budapest!</span></p>
          <p class="chunk" data-nb-ref-number="9" data-nb-words="31" data-nb-chars="204"><span class="idea" data-nb-ref-number="9" id="idea9" data-nb-words="31" data-nb-chars="204">A&nbsp;matka zářila štěstím, hned podávala talíře, přinesla poslední velikou pánev s&nbsp;osmi koroptvemi. Vincek nejdřív dvorně dal jednu koroptev na&nbsp;talíř své snoubence, nasadil si&nbsp;monokl, rozpřáhl ruce a&nbsp;zpíval.</span></p>
          <p class="chunk" data-nb-ref-number="10" data-nb-words="129" data-nb-chars="771"><span class="idea" data-nb-ref-number="10" id="idea10" data-nb-words="129" data-nb-chars="771">Já&nbsp;půjdu k&nbsp;Maximu, kde hojnost je&nbsp;šprýmů… a&nbsp;zvedl se&nbsp;a&nbsp;zpíval, jeho lahodný tenor se&nbsp;nesl nad vůní pečených koroptví, hosté přestali jíst a&nbsp;posunutým okem sledovali zpěv, přikyvovali hlavami a&nbsp;skoro se&nbsp;rozslzeli. Matka polykala štěstím. Venku řehtali bílí koňové, pásli se&nbsp;v&nbsp;ovocné zahradě, bylo slyšet, jak vesele oškubávali celé větve. Otec měl roztažená kolena a&nbsp;skloněnou hlavu, jako by&nbsp;mu&nbsp;tekla z&nbsp;nosu krev. Vincek skončil, hosté nemohli dojetím zvednout ani ruce, tleskali, ale jen tak jim šly dojetím dlaně mimo, kývali uznale hlavami. Ale Vincek už&nbsp;jedl, pil pivo, s&nbsp;ohromnou chutí jedl, jako herec. A&nbsp;jeho snoubenka se&nbsp;pustila do&nbsp;druhé koroptve. Vincek otřel si&nbsp;ústa ubrouskem, opravil monokl v&nbsp;očním důlku, díval se&nbsp;dolů na&nbsp;svoji snoubenku a&nbsp;nasadil plný tenor.</span></p>
          <p class="chunk" data-nb-ref-number="11" data-nb-words="5" data-nb-chars="24"><span class="idea" data-nb-ref-number="11" id="idea11" data-nb-words="5" data-nb-chars="24">Pojď v&nbsp;ten malý pavilón…</span></p>
          <p class="chunk" data-nb-ref-number="12" data-nb-words="15" data-nb-chars="98"><span class="idea" data-nb-ref-number="12" id="idea12" data-nb-words="15" data-nb-chars="98">A&nbsp;snoubenka, klobouček u&nbsp;samého talíře, hryzala koroptev, držela ji&nbsp;za&nbsp;stehno a&nbsp;přikyvovala zpěvu.</span></p>
          <p class="chunk" data-nb-ref-number="13" data-nb-words="327" data-nb-chars="1759"><span class="idea" data-nb-ref-number="13" id="idea13" data-nb-words="327" data-nb-chars="1759">Otec toho využil, vdul se&nbsp;mezi almaru a&nbsp;stěnu a&nbsp;tam ukazoval tváří a&nbsp;rukama, že&nbsp;tohle všechno špatně skončí, že&nbsp;to&nbsp;je&nbsp;hrozný podvod, a&nbsp;ukazoval si&nbsp;na&nbsp;krku, že&nbsp;by&nbsp;se&nbsp;nejraději ze&nbsp;všeho oběsil. Snoubenka se&nbsp;zvedla, v&nbsp;jedné ruce držela stehýnko a&nbsp;plnými ústy zpívala, tulila se&nbsp;k&nbsp;Vinckovi, zvedala zamilované oči a&nbsp;já jsem se&nbsp;pozorně díval na&nbsp;ty&nbsp;své zpívající příbuzné a&nbsp;musel jsem si&nbsp;říci, že&nbsp;za&nbsp;ty&nbsp;koroptve odváděli svým zpěvem víc, než zatím vypili a&nbsp;snědli naši hosté. Byl jsem dojat skoro jako matka, která se&nbsp;usmívala, oči měla stočené kamsi ne&nbsp;do&nbsp;kouta pokoje, ale někam dál, někam tam, kde je&nbsp;Vídeň a&nbsp;Budapest, tam, kde Vincek a&nbsp;jeho snoubenka mají angažmá. A&nbsp;na dvoře v&nbsp;tmách zářili na&nbsp;louce pod stromy dva bílí koňové, trhali větve a&nbsp;chroustali je&nbsp;i&nbsp;s&nbsp;listím. Pak se&nbsp;matka odesnila, nabídla Vinckovi i&nbsp;jeho snoubence koroptve a&nbsp;oba si&nbsp;je&nbsp;dali s&nbsp;velikou chutí na&nbsp;talíř, a&nbsp;Vincek tři sběračky červeného zelí. A&nbsp;teď jedli oba dva jako ti&nbsp;jejich koňové v&nbsp;zahradě, roztrhli koroptve oběma rukama a&nbsp;sáli a&nbsp;hryzali a&nbsp;hltali maso a&nbsp;plné lžíce červeného zelí, že&nbsp;i&nbsp;našim hostům přešel jejich apetýt. Seděl jsem obkročmo na&nbsp;židli, hlavu opřenou o&nbsp;ruce položené na&nbsp;opěradle, díval jsem se&nbsp;na&nbsp;maminku. Byla teď docela jiná, než jsem ji&nbsp;znal. Nějak ten Vincek byl pro ni&nbsp;něčím víc, než jsem byl já&nbsp;a&nbsp;otec, víc než ona sama. Tak nějak zatesknila, přešel ji&nbsp;humor, běhat po&nbsp;dvoře a&nbsp;křičet do&nbsp;nebe, jak krásné je&nbsp;pivo a&nbsp;jak krásné jsou koroptve, i&nbsp;to od&nbsp;ní&nbsp;odešlo… Byl tady zpěv, a&nbsp;hlavně takové kouzlo, které se&nbsp;dralo z&nbsp;Vincka, když zpíval a&nbsp;pohybem ruky zval všechny lidi, aby šli s&nbsp;jeho zpěvem do&nbsp;samotného srdce toho, o&nbsp;čem zpíval, o&nbsp;lásce. A&nbsp;na talíři zbyly před Vinckem a&nbsp;jeho snoubenkou kostečky, Vincek se&nbsp;naklonil nad pánev a&nbsp;vidličkou vylovil koroptví hlavu.</span></p>
          <p class="chunk" data-nb-ref-number="14" data-nb-words="4" data-nb-chars="19"><span class="idea" data-nb-ref-number="14" id="idea14" data-nb-words="4" data-nb-chars="19">Ó, to&nbsp;je&nbsp;pochoutka!</span></p>
          <p class="chunk" data-nb-ref-number="15" data-nb-words="17" data-nb-chars="97"><span class="idea" data-nb-ref-number="15" id="idea15" data-nb-words="17" data-nb-chars="97">Zvolal a&nbsp;jedl opatrně tu&nbsp;pečenou hlavu i&nbsp;s&nbsp;očima, něžně vykřoupával opatrnými zoubky maso z&nbsp;krku.</span></p>
          <p class="chunk" data-nb-ref-number="16" data-nb-words="12" data-nb-chars="79"><span class="idea" data-nb-ref-number="16" id="idea16" data-nb-words="12" data-nb-chars="79">Švagře, volal na&nbsp;otce, budou tisíce, desetitisíce za&nbsp;angažmá. Vídeň a&nbsp;Budapest!</span></p>
          <p class="chunk" data-nb-ref-number="17" data-nb-words="29" data-nb-chars="169"><span class="idea" data-nb-ref-number="17" id="idea17" data-nb-words="29" data-nb-chars="169">A&nbsp;utřel si&nbsp;ústa, nasadil pevněji monokl, rukou si&nbsp;vyprosil pozornost a&nbsp;roztáhl ruce, lehce se&nbsp;nahrbil a&nbsp;zpíval, kroužil rameny, aby líp ze&nbsp;sebe dostal věty sladké písně.</span></p>
          <p class="chunk" data-nb-ref-number="18" data-nb-words="11" data-nb-chars="52"><span class="idea" data-nb-ref-number="18" id="idea18" data-nb-words="11" data-nb-chars="52">Nikdo v&nbsp;celém světě snad, tak jako já, neměl tě&nbsp;rád…</span></p>
          <p class="chunk" data-nb-ref-number="19" data-nb-words="37" data-nb-chars="196"><span class="idea" data-nb-ref-number="19" id="idea19" data-nb-words="37" data-nb-chars="196">Zpíval a&nbsp;cenil řadu zubů, jak perličky. Otec se&nbsp;vdul mezi skříň a&nbsp;zeď a&nbsp;tam mi&nbsp;ukazoval, že&nbsp;Vincek má&nbsp;falešné zuby, že&nbsp;nakonec všechno špatně dopadne, a&nbsp;zase mi&nbsp;ukázal, že&nbsp;by&nbsp;se&nbsp;nejraději pověsil.</span></p>
          <p class="chunk" data-nb-ref-number="20" data-nb-words="22" data-nb-chars="119"><span class="idea" data-nb-ref-number="20" id="idea20" data-nb-words="22" data-nb-chars="119">Ale Vincek vzpínal ruce k&nbsp;hlavičce své snoubenky, která stála před ním, zpíval a&nbsp;tvářil se, že&nbsp;je&nbsp;poraněný láskou k&nbsp;ní.</span></p>
          <p class="chunk" data-nb-ref-number="21" data-nb-words="12" data-nb-chars="63"><span class="idea" data-nb-ref-number="21" id="idea21" data-nb-words="12" data-nb-chars="63">Tyto oči, tyto rty, tak žíznivé, si&nbsp;můžeš vzít, jsou pouze tvé…</span></p>
          <p class="chunk" data-nb-ref-number="22" data-nb-words="75" data-nb-chars="433"><span class="idea" data-nb-ref-number="22" id="idea22" data-nb-words="75" data-nb-chars="433">Zpíval a&nbsp;prstem objížděl její oči a&nbsp;rety, ruce se&nbsp;mu&nbsp;chvěly a&nbsp;v&nbsp;hlubokém soumraku naši hosté pohybovali čelistmi, nemohli chytit dech, pan lékárník se&nbsp;rozeštkal, vstal prudce a&nbsp;šel k&nbsp;vysoké skříni, zvedl ruku a&nbsp;položil hlavu na&nbsp;rukáv a&nbsp;zaclonil si&nbsp;oči, tak byl dojat tím zpěvem, který jej zavedl nazpátek do&nbsp;nějaké příjemné situace jeho mladosti. Ale to&nbsp;bylo ještě málo. Teď zazpívala Vinckova snoubenka nazpátek to, co&nbsp;jí&nbsp;zpíval on.</span></p>
          <p class="chunk" data-nb-ref-number="23" data-nb-words="11" data-nb-chars="52"><span class="idea" data-nb-ref-number="23" id="idea23" data-nb-words="11" data-nb-chars="52">Nikdo v&nbsp;celém světě snad, tak jako já, neměl tě&nbsp;rád…</span></p>
          <p class="chunk" data-nb-ref-number="24" data-nb-words="77" data-nb-chars="427"><span class="idea" data-nb-ref-number="24" id="idea24" data-nb-words="77" data-nb-chars="427">A&nbsp;teď jsem viděl, že&nbsp;je&nbsp;to&nbsp;snoubenka Vincka, protože se&nbsp;dívala na&nbsp;něj tak vroucně, jak se&nbsp;má&nbsp;dívat snoubenka na&nbsp;snoubence, že&nbsp;se&nbsp;má&nbsp;dívat tak manžel na&nbsp;svoji manželku, moje maminka na&nbsp;tatínka, teď jsem to&nbsp;věděl, že&nbsp;tatínek nemá pravdu, že&nbsp;Vincek a&nbsp;ta krásná slečna jsou snoubenci, že&nbsp;budou za&nbsp;takový zpěv tisíce, desetitisíce, že&nbsp;opravdu někdo z&nbsp;naší rodiny to&nbsp;dotáhne zase daleko, dál, než jsme to&nbsp;dotáhli my, Budapest, Vídeň…</span></p>
          <p class="chunk" data-nb-ref-number="25" data-nb-words="36" data-nb-chars="200"><span class="idea" data-nb-ref-number="25" id="idea25" data-nb-words="36" data-nb-chars="200">A&nbsp;Vincek, jako by&nbsp;jej zvedly ty&nbsp;moje nadšené myšlenky, teď se&nbsp;připojil k&nbsp;hlasu své snoubenky a&nbsp;oba dva jejich hlasy nad sebou, tvář lící ke&nbsp;tváři, tak hlavama spojeni, zpívali komusi v&nbsp;dálce, zpívali…</span></p>
          <p class="chunk" data-nb-ref-number="26" data-nb-words="11" data-nb-chars="52"><span class="idea" data-nb-ref-number="26" id="idea26" data-nb-words="11" data-nb-chars="52">Nikdo v&nbsp;celém světě snad, tak jako já, neměl tě&nbsp;rád…</span></p>
          <p class="chunk" data-nb-ref-number="27" data-nb-words="100" data-nb-chars="558"><span class="idea" data-nb-ref-number="27" id="idea27" data-nb-words="100" data-nb-chars="558">A&nbsp;viděl jsem, že&nbsp;otec je&nbsp;pohnutý, že&nbsp;teď vzhlédl k&nbsp;Vinckovi, docela okouzlen, jak tvář vedle tváře, líc na&nbsp;líci, snoubenci zpívají píseň o&nbsp;té samé lásce, viděl jsem, že&nbsp;otec vstal, docela pohnut se&nbsp;díval oknem do&nbsp;tmavého večera, kde dva bílí koňové řehtali a&nbsp;trhali větve a&nbsp;chroustali je&nbsp;i&nbsp;s&nbsp;listím, matce tekly slzy po&nbsp;tváři, dívala se&nbsp;vyčítavě na&nbsp;otcova záda rýsující se&nbsp;proti nebi, jako by&nbsp;on&nbsp;za&nbsp;to&nbsp;mohl, že&nbsp;matka jako Vincek neskončila v&nbsp;operetě, nepřijela na&nbsp;návštěvu jako anglická lady na&nbsp;bílém koni, v&nbsp;kapse jízdenku do&nbsp;vídeňské operety, do&nbsp;Budapestu.</span></p>
          <p class="chunk" data-nb-ref-number="28" data-nb-words="48" data-nb-chars="279"><span class="idea" data-nb-ref-number="28" id="idea28" data-nb-words="48" data-nb-chars="279">A&nbsp;na pivovarský dvůr přijely dva reflektory a&nbsp;z&nbsp;auta před našimi okny vystoupila postava, kráčela rovnou k&nbsp;bílým koním, popleskala je&nbsp;po&nbsp;šíji a&nbsp;koně zařičeli. Noční hlídač baterkou svítil na&nbsp;schody k&nbsp;našim dveřím, bylo slyšet boty na&nbsp;chodbě, a&nbsp;pak kdosi otevřel dveře do&nbsp;kuchyně.</span></p>
          <p class="chunk" data-nb-ref-number="29" data-nb-words="9" data-nb-chars="51"><span class="idea" data-nb-ref-number="29" id="idea29" data-nb-words="9" data-nb-chars="51">Je&nbsp;tam, prosím, někdo? ozval se&nbsp;dunivý zlobný hlas.</span></p>
          <p class="chunk" data-nb-ref-number="30" data-nb-words="24" data-nb-chars="160"><span class="idea" data-nb-ref-number="30" id="idea30" data-nb-words="24" data-nb-chars="160">Matka rozsvítila, v&nbsp;pokojích a&nbsp;kuchyni, do&nbsp;které vešel v&nbsp;zablácených jezdeckých holínkách rozzlobený člověk, utřel si&nbsp;kníry, a&nbsp;když uviděl Vincka, zaradoval se.</span></p>
          <p class="chunk" data-nb-ref-number="31" data-nb-words="3" data-nb-chars="16"><span class="idea" data-nb-ref-number="31" id="idea31" data-nb-words="3" data-nb-chars="16">Konečně vás mám!</span></p>
          <p class="chunk" data-nb-ref-number="32" data-nb-words="10" data-nb-chars="53"><span class="idea" data-nb-ref-number="32" id="idea32" data-nb-words="10" data-nb-chars="53">Vincek se&nbsp;zvedl, monokl mu&nbsp;vypadl a&nbsp;zazvonil o&nbsp;talíř.</span></p>
          <p class="chunk" data-nb-ref-number="33" data-nb-words="11" data-nb-chars="73"><span class="idea" data-nb-ref-number="33" id="idea33" data-nb-words="11" data-nb-chars="73">Všechno se&nbsp;vysvětlí, volal a&nbsp;vztáhl otevřenou dlaň proti nezvanému hostu.</span></p>
          <p class="chunk" data-nb-ref-number="34" data-nb-words="20" data-nb-chars="116"><span class="idea" data-nb-ref-number="34" id="idea34" data-nb-words="20" data-nb-chars="116">Drek se&nbsp;vysvětlí, koně jste si&nbsp;vypůjčil včera, na&nbsp;jedno dopoledne. A&nbsp;nezaplatil. A&nbsp;kostýmy oba jsou z&nbsp;půjčovny taky.</span></p>
          <p class="chunk" data-nb-ref-number="35" data-nb-words="6" data-nb-chars="29"><span class="idea" data-nb-ref-number="35" id="idea35" data-nb-words="6" data-nb-chars="29">Večer hrají, tak s&nbsp;nimi dolů!</span></p>
          <p class="chunk" data-nb-ref-number="36" data-nb-words="5" data-nb-chars="36"><span class="idea" data-nb-ref-number="36" id="idea36" data-nb-words="5" data-nb-chars="36">Všechno se&nbsp;vysvětlí, naříkal Vincek.</span></p>
          <p class="chunk" data-nb-ref-number="37" data-nb-words="14" data-nb-chars="86"><span class="idea" data-nb-ref-number="37" id="idea37" data-nb-words="14" data-nb-chars="86">A&nbsp;vysvlékl si&nbsp;kabát, jezdecký červený frak, položil na&nbsp;něj sametovou čepici s&nbsp;kšiltem.</span></p>
          <p class="chunk" data-nb-ref-number="38" data-nb-words="39" data-nb-chars="240"><span class="idea" data-nb-ref-number="38" id="idea38" data-nb-words="39" data-nb-chars="240">A&nbsp;kalhoty taky, dolů, nebo vás spráskám rajtpajčem! křičel majitel půjčovny a&nbsp;mrskal bičíkem o&nbsp;holínky. A&nbsp;Vincek si&nbsp;stahoval holínky, jeho snoubenka se&nbsp;vysvlékla ze&nbsp;šatů docela klidně, jako by&nbsp;sehrála divadlo a&nbsp;v&nbsp;šatně si&nbsp;vysvlékala kostým.</span></p>
          <p class="chunk" data-nb-ref-number="39" data-nb-words="47" data-nb-chars="294"><span class="idea" data-nb-ref-number="39" id="idea39" data-nb-words="47" data-nb-chars="294">A&nbsp;ty dva koně dopravit do&nbsp;Poděbrad tam, kde jste si&nbsp;je&nbsp;vypůjčili! hřímal majitel půjčovny. Pak sesbíral kostýmy, hodil si&nbsp;je&nbsp;přes ruku, do&nbsp;prstů vzal jezdecké holínky. Matka přinesla prostěradlo a&nbsp;Vincek se&nbsp;svojí snoubenkou seděli na&nbsp;kanapi zakryti ubrusem, teď přes těla přehodili prostěradlo.</span></p>
          <p class="chunk" data-nb-ref-number="40" data-nb-words="7" data-nb-chars="50"><span class="idea" data-nb-ref-number="40" id="idea40" data-nb-words="7" data-nb-chars="50">Všechno se&nbsp;vysvětlí, budu žalovat! naříkal Vincek.</span></p>
          <p class="chunk" data-nb-ref-number="41" data-nb-words="152" data-nb-chars="887"><span class="idea" data-nb-ref-number="41" id="idea41" data-nb-words="152" data-nb-chars="887">Žalovat budu já, a&nbsp;když nezaplatíte, kriminál! řekl majitel půjčovny a&nbsp;vyšel, venku naházel kostýmy na&nbsp;zadní sedadlo a&nbsp;vyjel z&nbsp;pivovaru. Noční hlídač za&nbsp;ním mocnými ranami zavřel železná vrata. Všichni naši hosté byli tiší, dívali se&nbsp;do&nbsp;prázdných talířů, matka byla rudá až&nbsp;do&nbsp;kořínků vlasů. Jediný otec si&nbsp;mnul ruce, usmíval se, vzal si&nbsp;pečenou koroptev a&nbsp;s&nbsp;chutí se&nbsp;dal do&nbsp;jídla, jedl tak jako matka s&nbsp;tím samým apetýtem. Když dojedl, hosté se&nbsp;zvedali, najednou už&nbsp;je&nbsp;čas spát, najednou se&nbsp;lekali hodin, prohlíželi si&nbsp;svoje kapesní hodinky, zastrkávali je&nbsp;a&nbsp;najednou spěšně se&nbsp;loučili. Tatínek si&nbsp;dal ještě jednu koroptev. Byla by&nbsp;tam ještě troška červeného zelí? zeptal se&nbsp;maminky. Ten večer jsme šli brzy spát. Vincek a&nbsp;jeho snoubenka usnuli v&nbsp;prostěradle jako malé děti. Tatínek si&nbsp;zpíval, matka ležela na&nbsp;otomaně a&nbsp;dívala se&nbsp;do&nbsp;tmy, měla otevřené oči, nemrkala, dívala se&nbsp;do&nbsp;dálky.</span></p>
          <p class="chunk" data-nb-ref-number="42" data-nb-words="10" data-nb-chars="78"><span class="idea" data-nb-ref-number="42" id="idea42" data-nb-words="10" data-nb-chars="78">Budou tisíce, desetitisíce, angažmá, Vídeň, Budapest… ze&nbsp;spaní breptal Vincek.</span></p>
          <p class="chunk" data-nb-ref-number="43" data-nb-words="87" data-nb-chars="514"><span class="idea" data-nb-ref-number="43" id="idea43" data-nb-words="87" data-nb-chars="514">Druhý den, když jsem se&nbsp;probudil, Vincek už&nbsp;chodil kuchyní, měl ty&nbsp;nejhezčí tatínkovy šaty, měl i&nbsp;jeho boty, tu&nbsp;nejhezčí kravatu a&nbsp;košili. Matka právě zkoušela Vinckově snoubence kostým, ten svůj poslední kostým, který maminka měla dvakrát na&nbsp;sobě, pak jako barevné doplňky maminka vybírala kabelku, boty, halenku. A&nbsp;Vincek se&nbsp;s&nbsp;námi rozloučil, jako by&nbsp;se&nbsp;nic nestalo, viděl jsem, jak otec mu&nbsp;dal peníze na&nbsp;cestu, Vincek je&nbsp;strčil do&nbsp;kapsy a&nbsp;ještě na&nbsp;dvoře mával do&nbsp;okna ručkou a&nbsp;volal. Budou tisíce, desetitisíce!</span></p>
          <p class="chunk" data-nb-ref-number="44" data-nb-words="30" data-nb-chars="197"><span class="idea" data-nb-ref-number="44" id="idea44" data-nb-words="30" data-nb-chars="197">A&nbsp;vyšňořený do&nbsp;tatínkových šatů, zavěšený do&nbsp;své snoubenky oblečené do&nbsp;maminčina kostýmu, kráčel na&nbsp;nádraží, veselý, odpočatý, aby se&nbsp;vydal na&nbsp;cestu, kterou nikdy neuskuteční, do&nbsp;Vídně a&nbsp;Budapestu…</span></p>
          <p class="chunk" data-nb-ref-number="45" data-nb-words="544" data-nb-chars="3236"><span class="idea" data-nb-ref-number="45" id="idea45" data-nb-words="544" data-nb-chars="3236">Potom otec chlácholil bílé koně na&nbsp;zahradě. A&nbsp;že za&nbsp;Rakouska sloužil u&nbsp;hulánů, vyskočil do&nbsp;sedla, přitáhl si&nbsp;otěž druhého bělouše a&nbsp;vyjel z&nbsp;pivovaru. Pak podle řeky proti proudu jel na&nbsp;koni do&nbsp;Poděbrad, aby vrátil a&nbsp;zaplatil půjčovně pronájem za&nbsp;bělouše i&nbsp;s&nbsp;pokutou. Když jsem přišel do&nbsp;školy, pan řídící učitel byl v&nbsp;černém a&nbsp;bylo vidět, že&nbsp;plakal. Pravil nám, že&nbsp;v&nbsp;noci umřel v&nbsp;Praze náš starosta. Už&nbsp;když jsme šli do&nbsp;školy, bylo vidět na&nbsp;občanech městečka, že&nbsp;se&nbsp;něco stalo. Chodili pomalu a&nbsp;hlavu měli na&nbsp;stranu, na&nbsp;důkaz toho, že&nbsp;už&nbsp;vědí, že&nbsp;pan starosta je&nbsp;mrtev. Pan řídící učitel řekl, že&nbsp;dneska je&nbsp;den smutku, že&nbsp;aby každý mohl krasosmutnit, tak je&nbsp;volno. Na&nbsp;náměstí pan Rambousek bambusovou holí rozsvěcoval plynové lucerny, svítilo podzimní slunce a&nbsp;to bylo silnější než všechny lucerny našeho městečka dohromady. A&nbsp;za ním nesli štafle zřízenci města a&nbsp;na každou svítící lucernu dávali černou mašli, smuteční flór. Chodil jsem za&nbsp;panem Rambouskem a&nbsp;tak celé dopoledne jsem se&nbsp;díval, jak rozsvěcuje smuteční punčošky plynových luceren. Když jsem se&nbsp;vrátil na&nbsp;náměstí, tam u&nbsp;morového sloupu zřízenci právě rovnali veliké stuhy na&nbsp;rakev. Majitel pohřebního ústavu měl černé rukavičky, kolem dokola svítily do&nbsp;slunečního dne rozsvícené plynové lampy. Pan řídící učitel přinesl velikou fotografii pana starosty a&nbsp;dal ji&nbsp;do&nbsp;noh rakve. Ale ta&nbsp;fotografie se&nbsp;svezla na&nbsp;zem, a&nbsp;pak zase, jak zavál větřík, padla do&nbsp;prachu. Majitel pohřebního ústavu ji&nbsp;vždycky zvedl a&nbsp;utřel prach o&nbsp;šos svého černého dlouhého kabátu. Nakonec se&nbsp;rozzlobil, vzal hřebík a&nbsp;kladívko a&nbsp;přibil fotografii pana starosty na&nbsp;rakev. A&nbsp;potom chodili k&nbsp;té rakvi občané, kladli květiny, které natrhali v&nbsp;zahrádce, založili si&nbsp;ruce u&nbsp;poklopce a&nbsp;stáli, krasosmutnili, jak říkal pan řídící učitel. Chvíli jsem taky krasosmutnil, díval jsem se&nbsp;na&nbsp;fotografii pana starosty, byl docela bílý a&nbsp;podobal se&nbsp;nočnímu hlídači panu Vaňátkovi. Ale krasosmutnil jsem jen proto, abych zkusil, jaké pocity má&nbsp;člověk, když se&nbsp;dívá na&nbsp;prázdnou rakev a&nbsp;klaní se, vzdává počestnost mrtvému, který leží v&nbsp;Praze. Myslel jsem si, že&nbsp;to&nbsp;krasosmutnění je&nbsp;jen pro děti, pro školní mládež. A&nbsp;divil jsem se, že&nbsp;dospělí lidé nosí opravdu květiny a&nbsp;opravdu stojí před rakví a&nbsp;tváří se, jako by&nbsp;opravdu tam ležel mrtvý náš starosta. Tak jsem chvíli chodil náměstím, lidé stáli za&nbsp;sebou pod morovým sloupem, stáli za&nbsp;sebou jak nejdřív malý a&nbsp;potom velký pohřeb. Plynové lucerny svítily, plameny byly sotva viditelné ve&nbsp;slunečním odpoledni, vystrčené jak hostie, jak žlutí motýli. Kandelábry a&nbsp;všechny rámy luceren byly z&nbsp;černé litiny a&nbsp;všechna okénka plynových luceren byla černě orámovaná, jako smutečními černými fáči. Když jsem viděl, jak z&nbsp;hlavních ulic vykročili hasiči v&nbsp;uniformách a&nbsp;z&nbsp;uliček chodili už&nbsp;v&nbsp;krojích sokolové a&nbsp;legionáři, jak všichni spěchali, aby na&nbsp;náměstí změnili krok a&nbsp;pak pomalu, jako by&nbsp;každý nesl na&nbsp;zádech těžkou rakev s&nbsp;opravdovým nebožtíkem, kráčeli k&nbsp;prázdné rakvi a&nbsp;krasosmutnili u&nbsp;fotografie pana starosty, raději jsem šel domů. Seděl jsem ve&nbsp;slunci na&nbsp;prahu a&nbsp;díval jsem se, jak slaďáci u&nbsp;humen ráhny srážejí ořechy, když pěšky, bez koní přišel tatínek. Tak šel v&nbsp;kolenou prokleslý, jednou rukou se&nbsp;držel v&nbsp;boku, podpíral sám sebe a&nbsp;kulhal rovnou za&nbsp;kůlnu s&nbsp;uhlím.</span></p>
          <p class="chunk" data-nb-ref-number="46" data-nb-words="5" data-nb-chars="37"><span class="idea" data-nb-ref-number="46" id="idea46" data-nb-words="5" data-nb-chars="37">Vodu, kbelík vody. Umejvadlo! zvolal.</span></p>
          <p class="chunk" data-nb-ref-number="47" data-nb-words="75" data-nb-chars="412"><span class="idea" data-nb-ref-number="47" id="idea47" data-nb-words="75" data-nb-chars="412">Vběhl jsem do&nbsp;kuchyně, natočil kbelík a&nbsp;vzal omývadlo. Když jsem přinesl vodu a&nbsp;lavor za&nbsp;kůlnu, tatínek už&nbsp;měl spuštěné kalhoty a&nbsp;rukou mi&nbsp;naznačoval, abych honem nesl tu&nbsp;vodu, abych si&nbsp;pospíšil. A&nbsp;nalil do&nbsp;umývadla vodu, až&nbsp;přetékala, odhodil kbelík a&nbsp;zvedl košili a&nbsp;s&nbsp;velkou chutí se&nbsp;posadil do&nbsp;vody. Pak tatínek zvedl oči, a&nbsp;když je&nbsp;otevřel, byl blažený a&nbsp;šťastný, že&nbsp;sedí ve&nbsp;vodě. Ten Vincek, to&nbsp;prase. Řekl.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_015.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>