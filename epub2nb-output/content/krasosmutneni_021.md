---
title: Hudebníci ze Šumavy
contentType: prose
---

Začali vyhrávat hned u pivovaru. Všechny ženské pak vybíhaly, nechaly doma všechno tak, jak jim to odpadlo od ruky, a tam, kam šli šumaři, tam kráčely ženské, kterých bylo čím dál víc. Ti hudebníci ze Šumavy hráli tak nějak, jako by byli unavení, jako by polky a valčíky hráli muzikanti v hospodě nad ránem, jako by přišli z pomalejšího světa. Nic na nich nebylo, co by je dělalo zvláštní, naopak, byli v dlouhých, odřených kabátech, ty svrchníky byly odřené kolem knoflíkových dírek a na límci, nejvíc ale na prsou od toho, že když přestali hrát, tak si opřeli svoje nástroje o prsa. Na hlavách měli čepice, jaké nosí ledaři v zimě, takové, které se dají stáhnout přes uši a podvázat pod bradou, aby jim je neodnesl vítr, nenafoukalo jim do uší. Jednou přišli do našeho městečka z druhého konce a skončili v pivovaře, spali v maštali. Kočí jim dal deky a slámu a já jsem viděl, na co ty čepice vlastně taky jsou. Když ulehli a přivázali si ty svoje nástroje na prsa, jako matka dítě, tak nakonec si stáhli ty ušanky přes krk a uši, docela se zazdili, aby je nic nerušilo, a usnuli. Měli docela červené rty, docela tenká slupka kůžičky dělila je od prodření do krve, to jak celý den troubili a hráli na klarinet. A nikdy nepromluvili, jako by byli němí. Ale to bylo tím, že byli pořád na cestách, celý den kráčeli jako pošťáci, v poledne se svalili někde na trávníku, stáhli si čepice přes uši, a s nástrojem na prsou a v prsech spali hodinku, ženské a děti si sedly kolem nich, dívaly se na hudebníky a nemohly se vynadívat, tak uměli něžně hrát, tak troubili jakoby přes řeku, že i ty ženské, které se pořád smály, tak zvážněly, zmlkly, tak nějak zkrásněly v tom posmutnění, které v nich vyvolali šumaři. A když tam v pivovarské maštali spali a já jsem odnášel basu prázdných lahví a hrnec sádla, viděl jsem, jak šumaři ze spánku sténali, nebyly to lidské hlasy, žádné útržky vět, ale ty písně, které hráli celý den a před tím snad celý život, tak se jim vracely a oni sténali útržky melodií. Proto asi byli smutní, proto nemluvili, protože by jim to nikdo nevěřil, že jsou plní, nadosmrti plní dechové hudby, je to v nich, tak jako nudle v bandasce nudlové polévky. Proto je nikdo neslyšel hovořit, mlčky brali peníze a jídlo, celý den to bral jenom jeden hudebník, mazané chleby dával do tlumoku, to nebyl ruksak ani torna, ale obyčejný režný pytel, v rozích dole podvázaný provazy, které držely na rameni. A ten, co dostával od lidí peníze, drobné, tak je dával do kapsy kabátu, ta kapsa byla docela vytahaná, a na boku odřená do nití. Tak šumaři kráčeli z ulice do ulice, pomalým krokem, jako by byli na nohách spoutaní, kam se hnuli, tak ženské a děti šly za nimi, nikdo netleskal, protože to bylo asi jako na pohřbu, písničky i ty veselé, když je zahráli šumaři, tak byly smutné, hrozně pomalé, a když hudebníci ze Šumavy hráli, tak všechny ženské se dívaly jinam, vůbec už nešlo o písničku, ale o to, co tu písničku vyvolalo, nějaké krásné a smutné obrazy, které se od ženských vzdálily a už se nikdy nevrátí. Když skončili, bylo chvíli ticho, některá ženská si cípem zástěry utřela slzu a zasmála se, když se na sebe podívaly ty dvě slzící ženské, najednou se vrhly jedna druhé do náručí a ukryly si tváře jedna druhé ve vlasech a na šíji, tak jako unavení pivovarští koňové si dávali jeden krk přes druhý, protože se měli rádi, protože si postěžovali nad svým smutným životem. A šumaři šli do další ulice, nejmíň lidí bylo na náměstích a v hlavních ulicích. Ale když šumaři přišli do uliček, tam, kde byli chudší lidé, tam skoro každý, kdo mohl chodit, tak vyšel a kráčel za hudebníky, kteří teprve teď byli zklidnělí, teprve teď viděli, že jsou tady lidé, kteří za muziku by dali život, že teprve teď zahrají lidem, kteří jsou z té samé krve, jako jsou oni. A hráli se zavřenýma očima, když přestali, tak jako by i ti hudebníci ze Šumavy se probouzeli, ta hudba byla v nich a tekla jimi jako podzemní říčka Punkva, kde jsme byli na školním výletě, chvíli si otevřenýma očima dali znamení, a zase se ponořili do sebe a přes jejich nástroje a špinavé prsty z ničeho nic se uličkami vznášely staré písně a tekly lidem do uší a z uší do duše. Byli to hudebníci ze Šumavy tak zaměstnaní tou hudbou, že nikdy neměli čas se oholit. Snad se holili, až se vrátili domů. Pokaždé byli zarostlí, strniska jim ale slušela, dokonce to snad měli na tvářích zrovna tak jako ty svoje kabáty a boty. Boty měli vždycky šněrovací, takové katolické boty, jako mají vesničtí faráři, boty, které se nedají koupit, ale jsou šity na míru. A vždycky byly ty boty staré, plné varhánek a prachu, vždycky na nártu je museli mít šumaři povolené, jak jim otékaly nohy, jak tak pořád chodili světem. A já jsem s nimi chodil, ani ne pro tu jejich hudbu, já jsem dokonce ani se nedíval na ty hudebníky ze Šumavy, já jsem stál zády k nim a díval jsem se, co ti šumaři a jejich muzika dělá s lidmi, hlavně ženskými. Viděl jsem tu velikou moc, jakou má hudba na ženské. Kráčely, trnuly, že opustily ráno svůj byt, ale přivázané na velikém provaze kráčely dál, ten provaz byl neviditelný, ale já jsem jej viděl. Tak kráčely ty ženské jen tak v zástěrách, nejedly, jen se živily melodiemi. Když přišlo poledne, hudebníci už prošli Eliščinou třídou a Hradební a Malými a Velkými Valy a Jízdeckou, zahráli i na kostelním náměstí, ale teď kolem hradeb došli až na Kozí plácek, tam se posadili na palouček a rozvázali ten svůj pytel, pomalu jedli, ženy doběhly pro sklenice piva, hudebníci upíjeli, jen si tak štrngali, a když dojedli, lehli si na záda, dívali se chvíli do mračen, pak si založili loket na čelo, zastínili si oči a ženské klečely vedle nich a odháněly mouchy, a když děti breptaly, tak se na ně dívaly a kladly prst na rty. Tak tam odpočívali hudebníci ze Šumavy, na břiše se jim třpytila horna a křídlovka a baskřídlovka, ty nástroje vypadaly zrovna tak jako šumaři, docela byly otlučené a bylo na nich hned vidět, že jsou už dlouho na světě a že každý den se na ně hraje, tak jako rumařské kobyly, docela odřené a zedřené, tak vypadaly ty mosazné křídlovky a horna. A hudebník, který si držel klarinet v jedné ruce zrovna tak jako svatý Alois stonek s bílým květem lilie, ležel docela k zemi zatížený velikou kapsou plnou mincí a režným pytlíkem. Tak odpočívali, katolické boty rozhozené, čtyři sochy hudebníků pohozené na Kozím plácku, z povytažených kalhot vyčnívaly bílé podvlíkačky, docela zaprášené, a u kotníků zavázané na kdysi bílé tkalouny. I když bylo horko, tak vždycky hudebníci měli ty kdysi bílé podvlíkačky, a i když byly žně, tak šumaři pořád nosili ten dlouhý kabát a ušaté čepice, zpod kterých se leskl pot. A já jsem spočítal, že hudebníci ze Šumavy mají za den více peněz, než lidé nahází do kasiček v kostele za týden, mohli si dát oběd na Knížecí, mohli si koupit čtvrt kila šunky, ale oni vždycky byli skromní a šetrní, asi dobře věděli proč, protože když začal padat sníh, první sníh padal a oni hráli, ušanky stažené, klopku na čele, na rukách rukavice s ustřiženými posledními články prstů, aby mohli hrát, ale pak se vrátili domů, aby se vzpamatovali z toho tažení, aby si odpočinuli nikoliv od chození, ale od hudby… Když se probudili na Kozím plácku, polekali se. Pořád leželi na zádech a nad nimi se nakláněly ženské obličeje, dokola kolem nich věnec z lidských tváří, které se usmívaly, podávaly hudebníkům ruku, aby je vytáhly, aby se šumaři posadili. Ale šumaři se lekli, že jsou mrtví, že z nebe jim podávají ruku blažené sbory a vytahují je do nebes. A pak hudebníkům došlo, že jsou to pouze jejich ctitelky. Zvedli se, upravili a vydali se o uličku dál. A ženské běžely před nimi a dopředu v ulici zvěstovaly radostnou zprávu, že za chvíli přijdou hudebníci ze Šumavy, že všichni ti šumaři jsou krásní, že mají husté kudrnaté vlasy a že mají tak krásné oči jako řečtí bohové. A když ženské běžely hudebníkům naproti, s očima plnýma dychtivosti, a když viděly čtyři hudebníky, jak jsou zarostlí, jak jdou pomalu, jako by měli nohy spoutané v řetězech, jak mají rozedrané kabáty, tak ty, které ještě neviděly šumaře, dívaly se vyčítavě na nadšené ženské, které od rána chodily s hudebníky. Ale když se šumaři zastavili, očima si dali znamení, zavřeli víčka a pak začali hrát… Teče potůček bublavý… když hráli zase jakoby přes lesy, z veliké dálky, jen tak umazávali a postrkovali něžně melodii, která pořád jako by skomírala, když se vůbec skoro nesnažili hrát, nikdy do trub klarinetu se neopřeli, aby závodili, kdo hlasitěji, spíše naopak, kdo umí zahrát tišeji, jen tak na křídlovku a baskřídlovku a hornu, jen tak do ouška, i ty ženské, zklamané zjevem šumařů, se teď usmívaly taky, jak ty ženské které propadly šumavské hudbě od rána, a na tvářích se jim vykouzlil ten samý úsměv, ta samá radost, že jsou poctěny tím, že slyší tak něžnou, tak dojemnou hudbu. Když jednou pršelo, tak hudebníci nehráli. Ženské se zděsily, když viděly, jak pečlivě hudebníci zabalují své nástroje do voskovaného plátna. Pak vešli do hostince, kde seděli, a ač je hosté prosili, aby zahráli, hudebníci ze Šumavy nehráli, protože hráli jen na ulici, jen vestoje a lidem. Tak seděli a mlčky pili pivo, a nějak se z nich vytratila starost, seděli a pili bezstarostně pivo, odpočívali, dívali se jen a byli rádi tomu, co vidí, nepřáli si nic, než takhle sedět a dívat se kolem sebe. Ale ženské stály v průjezdu hostince, docela byly namačkané tak, že když se některá otočila, tak vytlačila jednu ženskou na déšť. Lilo jako z konve, ale ženské měly vidění, že už se to roztrhává, dívaly se do nebe, odkud se lila voda. Ale ženské měly vidění, že už se roztrhla oblaka a poslední kapky padají, že za hostincem už je modré nebe, vždycky jedna vběhla docela zmáčená do lokálu a hlásila hudebníkům, že už přestává pršet. Ale muzikanti seděli a nepřáli si nic, než takhle sedět až do večera a jen se dívat na věci a lidi kolem sebe, nechtělo se jim ani chodit, ani hrát, ale sedět a dívat se tupě a blaženě kolem sebe. A ženské vyšly a hlásily ostatním, že hudebníci ze Šumavy už ladí nástroje a nemohou se dočkat, až za chvilku zase začnou hrát. A ženské se dívaly ven, některé vyšly před hospodu, dívaly se vzhůru, déšť lil tak, že hned byly mokré, že voda z nich crčela, stály ve střevících ve velikých kalužích až po kotníky, ale radostně se vrátily do průjezdu a ohlásily, že už prší z posledního.

Zamiloval jsem si matku, když na jaře přišli hudebníci ze Šumavy. Jen tak v zástěře, když dokrmila prasata, vyběhla dopoledne z pivovaru a hudebníci ji uvedli do ještě krásnějšího světa, než je pivovar, a tak maminka zapomněla, že je poledne, a se sborem ženských prošla hlavními třídami, až uličkami došla na konec Habeše, až k plynárně a fotbalovému hřišti, kde se otočila a viděla, že slunce už zapadá. A nebyla sama, ze Zálabí se s ní vracely ženské, které se taky probudily až navečer a vzpomenuly si, že je doma čeká muž a děti u večeře, pokoušely se utíkat, ale nemilosrdné slunce zapadalo. Otec doma si sám prostřel, jindy pil kávu a chleba, ale dneska chtěl večeřet maso a omáčku, seděl u příborů, držel lžičku a cinkal a díval se bledý ven oknem, něco jej hrozně zajímalo na pivovarském komíně, vstal, opřel se o desku a díval se dál na ten komín, který se rýsoval proti večernímu nebi, a rorejsi lítali sem a tam a hvízdali, a tatínek cinkal lžící o okraj talíře. Když přišla matka, provinilá, a rychle zatápěla a ohřívala omáčku s masem, a když ohřála a nesla na stůl, otec vstal, odhodil lžíci, nalil si vlažnou kávu a ukrojil krajíc chleba a zvolna jedl a díval se pořád na ten pivovarský komín. A já jsem se vracel od řeky, slunce zapadalo, po náplavce běžela paní Vošoustová, za ní rozkacený její muž, běžela a on ji chtěl chytit za vlasy, ale paní Vošoustová běžela rychleji, a pan Vošoust hrábnul vedle, ale oba běželi dál a pan Vošoust volal… Já ti vosladím ty tvoje šumaře! A když jsem přišel na konec Zálabí, slunce zapadlo, viděl jsem, jak po náplavce běží paní Záveská, za ní strojník pan Záveský, křičí, a ona běží dál, Záveský křičí, a ona běží dál, pan Záveský pořád hledá, aby mu vyšel krok, a mohl kopnout svoji paní do zadku, ale jeho paní, když jejímu muži vyšel krok, popoběhla rychleji, a tak běželi dál a pan Záveský pořád nemohl najít v běhu to místo, o které by si opřel jednu botku a tou špičatou druhou nakopl svoji paní. Tak běželi a pan Záveský řval… Já ti vyženu z palice ty Šumaváky! A už se zasunul ten manželský pár do přítmí, proběhl pod železničním mostem, snad v první vesnici paní Záveská zeslábne a jejímu manželovi vyjde krok…
