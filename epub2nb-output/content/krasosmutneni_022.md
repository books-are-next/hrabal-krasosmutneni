---
title: Sextánka
---

  

Největší děti v našem městečku byli dospělí lidé, z těch dospělých ale byli občané, kteří hráli divadlo. Skoro všichni k nám chodili do pivovaru, když byla zabijačka, když byl čas koroptví a zajíců, a hlavně když byl čas hlavních zkoušek. Každé dva měsíce se radovala naše společnost z nové hry, kterou nejdřív několik večerů četli u nás v pokojích, pili pivo a mazali si chleby sádlem a předčítali to, co se bude hrát. A pak si zajeli do Prahy, jak tu hru hrají v Praze. A pak nastal ten nejkrásnější čas zkoušek. Matka jen dala pití kozám a nakrmila prasata, pak dávno před zkouškou si oblékla kostým, modrý kostým, a vzala pod paži svoji úlohu a někdy pěšky, někdy na bicyklu vyjela do městečka. Ale to už nebyla moje maminka, ale ta ženská, která bude hrát v příštím představení. Když se hrála Periférie, tak maminka hovořila tak po pražsku a tak sprostě, že i tatínek se šel podívat do úlohy, jestli to tam je. Když ale hrála paní z námoří, tak se zase docela vzdálila tak, že s tatínkem mluvila docela podrážděně, a když hrála Noru, tak nejdřív na otce byla laskavá, skoro mu dělala služku, ale potom, když Nora změnila se i ve hře, tak maminka otci hrozila rozvodem, hrozila, že jej opustí, a tatínek se uklidnil, až si přečetl v divadelní knížce, že to je její úloha v posledním jednání, že to tak maminka nemyslí. Ale přesto se otec lekal, protože matka to hrála daleko líp než v životě, tak upřímně to říkala, že jej opustí a začne sama nový život. Otec byl rád, když matka hrála Desdemonu. Poslední jednání prožíval tatínek tak jako Othello a litoval, že tu hlavní úlohu nemůže hrát on. Tak aspoň to poslední jednání zkoušel s matkou a teď jsem viděl, že otec se tak vžil do úlohy, že všechny ty žárlivé scény říkal tak upřímně a s takovým požitkem, že jednou strhnul matku k zemi hulákal na ni, v jedné ruce četl z knížky a druhou držel maminku tak, až ji bolela ruka a volala na otce, aby ji nechal, a řekla mu, že je surovec. Ale tatínek se bránil, že to je napsáno a že to dělá podle divadelní knížky, přál si, aby mohl s matkou přezkoušet ještě konec, ale matka se podívala na hodinky, že musí jet na zkoušku do divadla, protože otec hrozil, že matku uškrtí tak, jak to je na konci Othella. A tak maminka každý večer před zkouškou chodila v modrém kostýmku náměstím, pod paží srolovanou úlohu, lidé ji zdravili, zastavovali se, tvořily se kolem maminky hloučky a matka se usmívala a vykládala o tom, co se bude hrát a kdo v té hře bude hrát. A já jsem stál pod podloubím, za mnou byl otevřený krám pana Rehra, který kupoval kožky ze zajíců a kozlat a křečků a vůbec, ten zápach byl tak hrozný, že sem přišel jen ten, kdo musel. Ale ten pronikavý zápach nešel z krámu pana Rehra, ale zezadu, tam k řece, tam za barákem na náměstí pod podloubím, tam se svážely všechny kosti z jatek, tam se tyčila veliká hora kostí, přivážely se ještě s masem a flaksami, ale slunce, a hlavně krysy ohlodaly všechno maso až na kost, že tam za tmy zářily ty tuny kostí jako hromady fosforeskujících ručiček na kostelních věžích… A tak jsem stál opřený o sloup pod podloubím, na druhé straně náměstí proud procházejících se mladých lidí chodil nahoru a dolů, děvčata zavěšená do čtyřstupů se smála, a chlapci taky ve čtyřstupech se smáli na ně, pokřikovali na sebe a tak jeden proud šel nahoru a druhý dolů, a když se míjely ty čtyřstupy, tak každý se nemohl dočkat, až uvidí tu svoji holku a slečnu, až ta uvidí toho svého kluka nebo mladíka, a tak se dospívající bavili až do úplného setmění. A u mariánského sloupu chodili sem a tam dospělí, ruce na zádech nebo v prstech hůlečku, každou chvíli se podívali na hodinky, jako by měli někam jet vlakem, a moje matka se procházela chvíli s dospělými, pak zase prošla korzem, jako by někoho hledala. A já jsem zdálky viděl, že maminka nikoho nehledá, že jenom dělá, že někoho hledá, aby ji lidé viděli s tou úlohou pod paží, dokonce se matka dívala tak nějak, že je posvěcená, že je docela jinačí, než jsou ti druzí, tím, že hraje divadlo, že bude hrát v novém kuse, takže všichni mají sdostatek času, aby maminku viděli, jak vypadá ve skutečnosti a jak bude vypadat potom, až bude hrát docela někoho jiného, než je. A nejen matka, ale to už přišli ostatní herci, všechny jsem je znal, protože jsem jim mazal chleba se sádlem a podával láhve piva, taky přišli v pěkných šatech, každý měl pod paží srolovanou úlohu, když se stmívalo, tak náměstím chodilo sem a tam deset bílých srolovaných knížek, a všichni, kdo hráli v budoucím kuse, tak se vlídně zastavovali, usmívali, brali ty úlohy a třásli jimi ve vzduchu, někteří si z těch úloh dělali takový papírový dalekohled a nasazovali si jej na oko. A tak si hrály ty velké děti, já jsem stál opřený o sloup, za mnou byl pořád osvětlený krám pana Rehra, ze kterého táhnula hrozná vůně, nikdo tímhle podloubím nešel, a tak jsem se mohl nerušeně dívat a skoro se stydět, jak si společnost, která k nám chodí do pivovaru, hraje na herce, jak se tak nějak připravují na večer, kdy se začne doopravdy zkoušet. Když pak bylo týden před hlavním představením, když už se společnost naučila zpaměti svoje úlohy, tak ten poslední týden herci chodili místo na náměstí rovnou do divadla. Tři hodiny před generálními zkouškami si oblékli kostýmy a ty šaty, ve kterých budou hrát, a aby se naučili chodit v kostýmech, tak náměstím do hotelu Na Knížecí prošel v dlouhé suknici Othello, pan lékárník, držel si stříbrnou suknici, aby se nesvalil, už byl načerněný, se širokým zlatým pásem, přecházel náměstím sem a tam, pak zase vešel do hotelu a poručil si sklenku na posilnění. Matka celý týden chodila i ke kozám v atlasových dlouhých šatech, jako Desdemona, odpovídala lidem… Rodrigo, a z Benátek? a usmívala se a byla střídavě plna lásky a zase plna neštěstí podle toho, na kterou situaci té hry myslela. A v té dlouhé róbě přijela do městečka, schválně nejela rovnou do divadla, ale seskočila a opřela kolo o trafiku a zase si držela róbu, aby se o ni nesvalila, neklopýtla, prošla večerním korzem, divila se, že nemůže najít Othella, pana lékárníka, který stál v hotelu Na Knížecí, držel štamprli a podával zprávu o tom, že Othello je vlastně ušlechtilý barbar, a toho hraje právě on. A pan řídící učitel zase kráčel korzem jako benátský šlechtic, otáčel se a odpovídal na pozdravy a jeho kord trčel a pan řídící učitel se učil celý týden chodit s rapírem a ve vysokých střevících a zdravit po benátsku kloboukem, na kterém leželo pštrosí peří. Kromě toho žárlivého Othella tatínek měl nejraději divadelní hru, která se jmenovala Stín. Matka si poslední týden vypůjčila kolečkovou židli, protože v hlavní úloze od začátku až skoro do konce hraje nemocnou, která je trvale upoutána do kolečkového křesla. A tak maminka jezdila pokojem na kolečkové židli, sám jsem se polekal, jak se snažila vstát, ale nešlo jí to, tatínek ji s velkou chutí tlačil z pokoje do pokoje, maminka vedla sama se sebou veliké řeči, z kterých bylo slyšet, že její muž je slavný malíř a maluje krásné obrazy v ateliéru, ale matka nemůže chodit a ráda by se uzdravila, aby se podívala do toho ateliéru, který je na druhém konci Paříže. A tatínek okříval, tlačil maminku a zkoušel ji z její úlohy, a já jsem viděl, kdyby to tak šlo, že by byl otec rád, aby matka taky nemohla chodit, aby celý život jezdila tak jako v té hře, která se jmenovala Stín. A já jsem musel uznat, že matka je opravdu herečka, protože ve třetím jednání, když silou vůle se jí podařilo vstát z té kolečkové židle, viděl jsem, že ve skutečnosti by to vůbec nebylo tak, jak to matka hrála, že i otec najednou matce přál, aby se zvedla, aby krok za krokem se došourala do taxíku a pak aby zase pomalu vystupovala ze schodu na schod vzhůru, kde ale viděla, že ten její manžel tam žije už s jinou ženou… A matka, když to doma viděla, tak se celá prolomila, zhroutila se, a z kuchyně se pomalu odplížila na chodbu a ze schodu na schod vyšla na pivovarský dvůr, opírala se o zeď a lidé z pivovaru si mysleli, že maminka dostala housera, ale matka zase docela zlomená vešla do pokoje, ke kolečkové židli, tatínek ji přistavil, a když se matka posadila do toho křesla a zakryla si nohy kostkovanou dekou, otec se opět zaradoval, vozil matku z pokoje do pokoje a matka říkala, že takhle bude jezdit až do konce svého života. Tak otec byl alespoň týden rád, že matku viděl tak, jak by si ji přál napořád. A já jsem všechny ty hry za ta léta znal, ale nikdy jsem se nešel podívat na tu hru do divadla. Věděl jsem, že kdybych tam stál opřený o sloup, na kterém držely balkóny, věděl jsem, že bych byl rudý ne hanbou, ale tak nějakým studem, že se něco stane, že to matka zapomene, že najednou bude hrát něco jiného. Jen představa, že se rozhrne opona a moje matka se tam objeví mi naháněla hrůzu, že ji uvidím jinačí, než jsem si přál ji mít. Já jsem měl rád tlusté matky, které byly pořád doma a byly docela ustarané o rodinu, tak jako otec bych si přál spíš mít matku na kolečkové židli než pořád roztančenou, jak byla. A potom, lidé z městečka, když mne viděli, tak mne popleskávali, jakože jsem syn té paní, co tak krásně hraje divadlo. A chovali se ke mně, jako bych i já hrál divadlo. A tak, když jsem kráčel korzem a když jsem šel ze školy a do školy, tak jsem se pořád styděl právě proto, že jsem nemohl nikdy v našem městečku být sám, lidé mne sami od sebe zdravili, přátelsky na mne mávali a já jsem je neznal, a když, tak pouze z ulice. Proto jsem se do městečka plížil, proto jsem rád stál pod podloubím, krám s kožkami a starými kostmi jsem měl za sebou jako andělskou stráž, pan Rehr, to byl můj andělíček strážný, ta jeho hromada kostí tam vzadu a zápach kůží, to byla moje záruka, že lidé se mi vyhnou… Ale ta společnost divadelního spolku hrála divadlo sama o sobě, i když se příběhy staly jinak a jinde a v jinačí čas. Tuhle zimu se začala zkoušet Sextánka. Do pivovaru na čtené zkoušky přišly i manželky pánů, kteří k nám chodili na zabijačky a koroptve a krajíce mazané sádlem, a já jsem seděl v kuchyni a docela jsem nemohl chodit z toho, co jsem slyšel a viděl. Matka hrála Sextánku. Nakonec to, co četla, to docela odpovídalo mé mamince, ale když jsem viděl, že její spolužačky budou hrát tlusté ženské, tak jsem nejdřív myslel, že to budou hrát schválně, jako legraci o legraci, hned po druhé čtené zkoušce jsem viděl, že všechny ženské to hrají doopravdy, že mají dojem, že nikdo jiný by nemohl hrát ty sextánky než ty tlusté ženské. A všechny se snažily a hopsaly po pokoji, a tak od čtených zkoušek chodila matka do divadla jako Táňa, docela zamilovaná do profesora Sychravy, tatínek, když ji doma zkoušel, dal si pásku přes oko, zamiloval se do maminky tak, že sladce vzdychal, když matce odpovídal, tak se mu jeho hlas třásl, a pod záminkou, aby to maminka uměla ještě líp, sehrál s matkou ten závěr prvního jednání, kdy Táňa odběhne ze třídy, upustí kapesníček. To otec poklekl a vzal ten kapesník, políbil ho a vztáhl ruce ke dveřím pokoje, kam zmizela maminka, a zašeptal… Táňo! A pak zkoušky pokračovaly v divadle, a v pivovaře matka přistavila šicí stroj, a přišla švadlena a na míru šila studentské šatečky, aby studentka Sovová a studentka Mráčková a studentka Valášková řečená Benjamínek a moje matka měly ušité skládané modré sukénky nad kolena, námořnickou modrou blůzičku, do vlasů velkou bílou mašli. A ten večer, kdy šaty byly hotové, přišla paní lékárníková a paní soudní radová a paní učitelová a oblékly se docela zářící, oblékaly se v pokoji, radovaly se a chichotaly, protože už byly ve svých úlohách, Benjamínek volal, Holky, dostaneme novýho profesora, je to prej krásnej člověk a má jen jedno voko… A Mráčková, to jedno mu stačí, spatřit nás oběma, utekl by hned po první hodině… a Valáš­ková… Tak mu budeme říkat Žižka! A ten že bude učit?… Škoda, že neučí o lásce! Vzala bych si extra hodiny… A já jsem seděl v kuchyni, opřený o zeď, a styděl jsem se, studený pot mi vyvstal na čele a rděl jsem se z toho, co jsem slyšel, ale když se otevřely dveře v ložnici a do pokoje pod rozsvícený lustr vběhly čtveračivé studentky v plisovaných sukýnkách a námořnických bundách, a hlavně na hlavách jim trčela každé velká mašle a držely se podpaždí a chichotaly se do dlaní a cupitaly ve střevících s vysokými kramfleky, viděl jsem, že tohle divadlo o Sextánce je konec. A jako poslední vběhla maminka taky jako sextánka, smála se nepřirozeně, všechny ty ženské se smály a tak nějak dobře věděly, že jsou vedle, ale držely se všechny za ruce a dodávaly si tak sílu, aby věřily tomu, co není, že jsou schopny docela vážně sehrát sextánky. A pištěly a křičely a každou chvíli se jim zvrtnul vysoký kramflíček, ale nakonec si oblékly kožíšky a pěšky se vydaly do městečka, aby se prošly po korze, aby si skočily do hotelu Na Knížecí na horký čaj a ukázaly lidem jako živoucí reklamy to, o čem se bude napříště v městečku hrát. A já jsem shledal ten večer, že strýc Pepin s tou svou námořní čepicí je docela normální člověk. Seděl jsem na židli, opřený o zeď, a myslil jsem na krásnou holku ze čtvrté měšťanky, otevřely se ve třídě dveře a ona vstoupila mezi nás, kluky, a poprosila pana řídícího učitele, že pan děkan prosí, aby mne půjčil do dívčí školy, že mne za chvíli zase vrátí. A tak jsem šel, a ta holka měla námořnickou bundičku jako já, vedla mne až k půdě chlapecké školy, tam byly oplechované dveře a ona je odemkla, a vstoupili jsme na půdu, holka za sebou zase zamkla. A vedla mne pod trámy, aby se prostřed cesty zastavila a nechala mne dojít tak, že stála docela blízko mne, dotýkali jsme se, její blůzička se vzdouvala, jak byla zadýchaná, stála docela blízko mne, voněla jako růže a jako střemcha a její oči byly docela blízko mých, dýchal jsem taky a sklopil jsem oči, a ona mne píchla do prsou a zašeptala… Je to pravda? A já jsem věděl, ale řekl jsem… Co? A ona mi řekla, že mám na prsou vytetovanou nahatou mořskou pannu. Přikývl jsem a ona mi zašeptala… Můžu se na ni podívat, smím? A já jsem přikývl a byl jsem slabý, nemohl jsem si rozepnout modře pruhovaný laclík… a ona se na mne pronikavě dívala a dýchala a rozepínala mi háčky a její prsty se třásly, když odhrnula klopy námořnické bundy, a tak chvíli stála a dívala se, zvedl jsem oči, a díval jsem se, jak očima plnýma úžasu vydechla… Ta je ale krásná! A tak se dívala a pak prstem objela tetování a pak někde bouchly dveře a ona mě rychle zahalila a zapla modře pru­hovaný laclík, nastavila mě ruku a já jsem se jí držel, cítil jsem, jak je její ruka něžná, jak volský lalok, vedla mne a já jsem si přál, aby mne vedla pořád, abych se mohl s tou rukou vodit, kamkoliv půjdu, na věky věků jsem si nepřál nic víc než držet dívčí ruku v mé chlapecké ruce. Ale byl konec, odemkla plechované dveře a vešli jsme na chodbu z druhé strany chlapecké školy, a zase za sebou zamkla a kráčela dívčí školou, sestupovala po schodech o patro níž a pak otevřela dveře a ve světle jsem viděl proti oknu pana děkana a on mne postavil na stupínek a řekl… Tak, synku, tady děvčata ve čtvrté měšťance nevědí, jak to bylo s obrácením Šavla na svatého Pavla, řekni jim to! A já jsem se podíval do třídy, v lavicích seděly žákyně čtvrté měšťanky, viděl jsem, že polovička dívek měla námořní bundičky a měly veliké modré oči a dívaly se na mne vážně, ta, která mne přivedla, se na mne usmívala a zvedla klíč, jako naše znamení… a já jsem si v hlavě nalistoval stránku v biblické dějepravě a pak jsem viděl i ten obrázek, který jsem si omaloval barevnými tužkami, a začal jsem číst sám v sobě všechno to, co jsem už tolikrát četl večer v posteli, jak Šavel jel na koni a srazil jej blesk…, a když jsem skoro přesně přečetl ten příběh…, podíval jsem se na dívky, byly smutnější než předtím, pan děkan zvesela zvolal… Děvčata, styďte se, chlapec páté třídy to umí líp než vy! Děkuju ti! A ta dívka s klíčem se zvedla a zase jsme stoupali ke dveřím a zase odemkla a za sebou zamkla, to zamykání mi říkalo docela přesně, že na půdě dělící dívčí školu od chlapecké jsem jen já a ona. Ale kráčela a nezastavila se, nechtěla už nic vědět, nechtěla stát se mnou, už mne ani nevedla za ruku, ale jen mne vyvedla, otevřela dveře a pak zase zamkla a sestupovali jsme o patro níž, otevřela dveře do naší třídy a vzkázala poděkování od pana děkana. A já jsem se posadil, seděl jsem docela zmatený, docela tupě jsem se díval, tak jako teď, v kuchyni, kdy matka s ostatními sextánkami odešla do městečka na divadelní zkoušku Sextánky…

Úspěch Sextánky byl tak veliký, že při premiéře hned po prvním jednání diváci vyvolávali nejen maminku, ale i všechny herce a bouřlivý úspěch měly spolužačky Táni. A když skončilo druhé jednání a pan řídící učitel jako profesor Sychrava zvedl kapesníček, který maminka upustila, a zvedl jej k ústům a políbil a zvolal a vztahoval ruce po Táně, která zmatena vyběhla ze třídy… Táňo… a opona zvolna šla dolů a barevný reflektor vrhal na profesora Sychravu a jeho černou pásku přes oko trikolóru, když opona spadla a lidé vstávali a volali Sláva! Bravo!, rozhrnula se znovu opona a vyšel režisér, majitel tiskárny pan Minář, a řekl smutným hlasem, že se představení přerušuje, že říšská hitlerovská vojska, která překročila v ranních hodinách naše hranice, v poledne dosáhla Prahy, teď právě dojela i do našeho městečka, a vyzývá obyvatele, aby v městečku byl klid… A diváci, kteří to od rána věděli též, seděli dál, ale když z náměstí přišla zpráva, že padá sníh a pod mariánským sloupem stojí kolona motocyklů s vojáky se zbraněmi a v helmách, teprve potom lidé vycházeli podrážděni do předčasně skončeného večera, do noci, kde ve světle plynových luceren projížděli v gumových pláštích příslušníci cizí armády, gumové figuríny, deštěm potažené zasněžené sochy. Sextánky vyběhly v kožíšcích do noci, jejich bílé mašle svítily nocí, běžely do hotelu Na Knížecí, aby si daly horký čaj, ten samý, ale přece jen už jiný čaj, který pily ve třetím obraze Sextánky se studenty na žofínském kluzišti.
