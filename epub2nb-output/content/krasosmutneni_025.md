---
title: Žlutý pták
contentType: prose
---

<section>

Kolem zdí uvnitř pivovaru větve jasanů se střídaly s korunami javorů, na rohu zdi stál štíhlý topol. Uprostřed pivovaru byla ovocná zahrada, za pivovarem až k řece se táhl sad třešní a višní, šest set stromů v zákrytu jak vojáci, za bednárnou třicet třešní s největším stromem uprostřed, před kanceláří byl hájíček smrků. A na každém stromě byla hnízda, na každém stromě seděli a švitořili ptáci, a tak celý pivovar za pěkných dnů byl ověšený ptáky jako vánoční stromek ozdobami. A když přišlo jaro, přiletěly stovky jiřiček a vlaštovek, a když přišla zima, přiletěly stovky hejlů až z Norska a zvláštních sýkorek od Mazurských jezer. A když se v kraji stmívalo, za letních dnů po nebi čárali a hvízdali rorejsi, a když šli spát, tak v hlubokém soumraku létali tiché sovy a netopýři. Sovy létaly tak tiše a po špičkách, netopýří křídla nedělala víc hluku než klidný lidský dech. Před netopýry matka zavírala okna, protože jeden netopýr jí vletěl do skříně, a když se matka oblékala, oblékala si blůzičku i s tím spícím netopýrem, který se probudil na matčině těle, a chtěl vzletět, maminka se děsila a tančila takový divný tanec, křičela, ale hrůza jí zacpala ústa, a jak nevěděla pořád, co ji to škrabe a co se to zvedá na jejím těle obtaženém blůzičkou, tak v zoufalství se udeřila a zabila netopýra, rozmázla si jej pod blůzičkou, a když si sáhla na netopýra, tak se svalila a já s otcem jsme se přestali smát, protože jsme si mysleli, že matka cvičí nějakou novou hru, že nám předvádí, o čem se bude v divadle hrát. Ale sýkorky a strnádci a vrabčáci a pěnkavy a červenky, ti všichni se slétali před kancelář pivovaru a usínali ve větvích smrků. Když jsem vzal baterku a posvítil si do větví, všechny byly plné probuzených ptáčků, plné větve, skoro k nehnutí, do ruky jsem je mohl vzít. Celý ten smrčinový lesík byl veliký ptáčnický krám, jako barevné stránky přírodopisu o ptácích. Tak seděli bezbranní ptáčci ve větvích smrků, které se lehce ohýbaly pod tou tíhou ptačích křídel a peří. Když pak nastala noc, tak začali houkat sýčci a kulichové. Odněkud z nebe, ze všech stran pivovarských střech a říms padal dolů tenký hvizd a volání, někdy si dali ti noční ptáčci znamení, takové dostaveníčko na pivovarských komínech a větracích průduchách a všichni lidé v pivovaře, když slyšeli ze všech stran ten nářek a to volání, všichni jsme byli smutni, a mysleli jsme na poslední věci člověka, protože takové ržání a sten ryje nožem do srdce stesk. Noční hlídač pan Vaňátko za letní noci rozprostřel vojenský bandalír na trávník pod lípy u váhy, lehl si na záda, v nohách mu ležel věrný psíček Trik a noční hlídač měl založené ruce za hlavou a díval se do hvězdného nebe, jen tak ležel a díval se, hvězdy mu padaly do očí, veliký košatý strom nebe byl plný hvězd, a pan Vaňátko ležel a jen tak se kochal svitem hvězd. Měl rád sovy, které poletovaly mezi stromy, docela tak nízce letěly nad ním, tak tiše, že byly ty pivovarské sovy jen vidět, ale nikdy slyšet. Já jsem je slyšel, ale to slyšení bylo zrovna takové, jako když jsem byl ještě ministrantem a chodil jsem s rozsvícenou lucernou s panem děkanem dávat poslední pomazání, tak když jsme jednou přišli s rozsvícenou lucernou pozdě, tak pan děkan otevřel okno a umírající se prolomil a umřel a jeho duše vyletěla oknem a vydávala zrovna takový zvuk jako letící sova. A když na pivovarských zdích a komínech si dali znamení sýčkové a kuliši a začali houkat a výt jako pomatení psíčkové, každou takovou noc noční hlídač běžel pod sladovnu a pak pod varnu a lednici a křičel vzhůru na sýčky a kulichy, volal na ně, nadával jim a hrozil jim holí, jako by to byli kluci na třešních. Ale noční hlídač se rád zlobil, rád křičel, rád hlasitě ukazoval, že je v pivovaře, že je vzhůru a hlídá. A tak jsme takové večery seděli doma a naslouchali děsnému pohřebnímu zpěvu těch malých sůviček, a na co jsme nechtěli myslet, na to nás upozorňoval a červenou tužkou podtrhával křik nočního hlídače, který prosil a pak nakonec důrazně žádal všechny sýčky a kulichy, aby odletěli a přestali s tím voláním smrti, s tím přivoláváním neštěstí na pivovar a jeho obyvatele. A teprve po půlnoci se zaradoval noční hlídač a chodil a budil nás tlučením na okna a oznamoval nám svědomitě, že sýčkové už si dali říct a nad pivovarem je ticho a klid, a on si jde lehnout na záda a ušima hlídat pivovarskou kasu a očima se dívat do hvězd. Když jsme pak usnuli, ozvalo se lehounké klepání na okno. Někdy, když přicházel vítr, tak větve jabloní lehce se pohupují a něžně klepají na tabulku pokoje. Ale otec seděl na posteli a slyšel, jak kdosi klepe na okno, kostnatý kloub. A pak jsme se polekali všichni, v okně se objevila ďábelská tvář, osvětlený obličej tak hrozný, že matka si nacpala cíp peřiny do úst. Ale on to byl noční hlídač pan Vaňátko, který mával baterkou a rozházel osvětlení svého obličeje a ukazoval na postavy, kterých jsme se polekali ještě víc než jeho obličeje, který se nám zjevil před chvílí v okně. Byly to jenom kráčející bílé nohy, nebo jenom se vznášející bílé košile. A ty postavy přišly k oknu a teprve po chvíli jsme viděli, že to jsou všichni sladovníci v bílých košilích, celí rozespalí, rozcuchaní, ale všichni nám ukazovali to samé, rukou dávali znamení, abychom vstali taky a šli s nimi, protože nechtějí být jedinými, které noční hlídač vzbudil. A noc byla teplá, a tak jsme vyšli v noč­ních košilích, jen ve střevících. A noční hlídač nás vedl ke chlívům, kráčel a otáčel se a rukou dával znamení, že něco velikého na nás čeká, že to není ani vůl, který spadl do močůvky, jako loni v noci, že to nejsou ani spoutaní lupiči, jak předloni svázal dva milence a přivedl je tatínkovi po půlnoci pod okno, ale nikdy jsem neviděl nočního hlídače tak slavnostního a tak plného tajemství jako teď. A od chlívů jsme tiše kráčeli k bednárně, teď se pan Vaňátko otočil a baterka mu svítila zavěšená na dohodovém pásu na prsou a noční hlídač oběma rukama ukazoval, abychom byli tišší, ještě tišší, dirigoval nás jako smyčcový orchestr, abychom se pokusili jít tak tichounce až k vznášení. A sám noční hlídač rozhrnul vysoko listy lopuchů a po pás vkročil do křovisek mokrého listí, baterka osvětlovala zelené přítmí pod listy, sladovníci v bílých podvlíkačkách zaváhali, ale dlaně nočního hlídače nás znovu lákaly dál, jeho ruce byly tak taneční a lákavé, jako by to byly ruce samotné jezinky nebo lesní víly. A tak jsme se dostali přes ten lopuchový hájíček za bednárnu. Nikdy bych tady nešel, nejvíc jsem se vždycky bál těch lopuchových listů, které hrozily, že mi pořežou krk, nikdy jsem nevstoupil do těch kopřiv a mokrých míst, ve kterých byly veliké ropuchy, ale teď jsem byl lákán rukama nočního hlídače tak, že jsem ani necítil, že mi ostrý lopuch zranil čelo. A teď pan Vaňátko zhasil baterku a přivedl nás pod prostřední největší třešni, obsypanou chrupkami, které se leskly žlutorůžovým třpytem. A ruce nočního hlídače ukázaly, že už jsme na místě, že už je naší cesty konec. A tak jsme stáli pod košatým stromem, dívali jsme se jeden na druhého, bělma očí svítila jak okvětní lístky kvetoucí třešně a pan Vaňátko rozsvítil baterku a vznesl kužel do větví stromů. A všichni jsme rozpřáhli ruce, když jsme se podívali vzhůru. Tam na větvi seděl žlutý veliký pták a spal. Byl tak veliký jako menší zlatá kachna, větší než žluva, seděl na větvi a spal. A vzhlíželi jsme nahoru a všem se zdálo, že ten pták svítí jako rozsvícená lucerna, že z něj vychází zlaté světlo. Otočil jsem se a díval se na oči sladovníků, pořád měli roztažené dlaně, rozhozené ruce a ve tváři se jim třpytil odlesk žlutého peří. Ale viděl jsem, že sladovníci tak nějak zkrásněli tím, na co se dívali, viděl jsem, že ten žlutý pták nejen stál za to, že je noční hlídač vzbudil, ale že jsou poctěni tím, co vidí. Jako by ten žlutý pták přiletěl z dalekých krajin, jako by uletěl z nějaké zoologické zahrady. Pan Vaňátko tak jako já nedíval se na toho zlatého ptáka, ale díval se a radoval se z toho, jak ten pták na lidi působí. Tak nějak se celou dobu lekal, nebyl si jistý, jestli zrovna to pivovarským lidem přijde vhod, že je všechny vzbudil. Teď ale viděl to samé jako já, že žlutý pták sedí v srdci nejkrásnější třešně pivovaru, ten žlutý pták všechny umazal tou svou vzácnou krásou.

To je pták z pohádky, zašeptal bednářský mistr a položil si ruku na bílou košili.

Takhle vypadal císař František Josef, když bílý v uniformě s ovečkó na krku kráčel Božím tělem, řekl strýc Pepin. A žlutý pták se probudil, otevřel oči a díval se dolů do lidských očí. Měl oči jako vzácné drahokamy zasazené v jantarové obloučce. Díval se do lidských očí, a věděl, že lidské oči se dívají do jeho očí. A když se vynadíval, když už jsem myslel, že najednou omdlím, tak žlutý pták si vzdychnul, tak zhluboka vzdychnul a zvolna zavíral oči a usínal, s hlavičkou na žlutých prsou spal.

Dobře, že jste nás vzbudil, řekl otec, něco tak krásného jsem neviděl.

A zvedli jsme všichni dlaně a po špičkách jsme se vraceli, odkud jsme přišli. U chlívků řekl pan Vaňátko.

Víte, kdo to byl, ten žlutý pták? Duch řezníka z jatek, Vašíčka. Armagedon. To nám poslal pozdravení a znamení, že poslední bitva vzplála. Hehehe.

A bílé podvlíkačky slaďáků se vzdalovaly podél humen do šalandy ve sladovně, dvě bílé košile bednářského a strojického mistra odcházely nocí do deputátních bytů. Noční hlídač si utíral pot, leskl se, jako by se právě vynořil z vody. Třásl jsem se a otec mi podal ruku a bezpečně mě vedl domů. Ale já jsem nemohl spát, duch řezníka z jatek mi nedal spát. Před úsvitem jsem vstal, tiše se oblékl, tiše jsem otevřel dveře a tiše jsem kráčel za bednárnu. Poslední hvězda svítila na nebi. Když jsem se podíval do koruny třešně, pták už tam nebyl, asi odletěl s tou poslední hvězdou, která teď na nebi zhasla. A už se nikdy žlutý pták v pivovaře neobjevil, zrovna tak jako už nikdy se v městečku neobjevil řezník z jatek, pan Vašíček.

</section>
