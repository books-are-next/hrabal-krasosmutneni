---
title: Veřejné osvětlení
contentType: prose
---

<section>

Našemu městečku nejvíc sluší ten čas, kdy se stmívá. Ten čas, kdy jsou osvětlené výklady všech krámů a obchodů, kdy se začnou stahovat rolety, kdy lidé pracují v obchodech tak nějak zkrásní tím, že před sebou mají volný večer a kus noci. Na každém prodavači a prodavačce jsem viděl, jak prodávají, ale už se jejich oči sunou k hodinám a usmějí se na ciferník, který jim říká, ještě chviličku, a už bude po práci, jen maličkou chvíli. A potom se hákem stáhne roleta, podrážkou přidrží u země otvor pro hák a kolenem se přitiskne roleta, aby se rychleji uzamkl zámek. A kostelní hodiny odbíjejí hodiny z tmavého podzimního nebe a všichni lidé se vyhrnou z obchodů a krámů a všichni jsou soumrakem krásní. Mám rád městečko, kde se rozsvěcují plynové lampy, rád chodím po ulicích za panem Rambouskem, který docela bez zájmu zvedá u každého kandelábru bambusovou nastavenou hůl, zatáhne, a tak jak se nad městečkem snáší noc, tak pan Rambousek rozsvěcuje plynové lampy, tak nějak pomalu, plynový hořák váhá, nakonec si ale dá říct a žlutozelené světlo svítá a pan Rambousek se prochází městečkem, před ním je tma a za ním světlo. Tak obchází nejdřív na náměstí morový sloup a rozsvěcuje čtyři stojany se čtyřmi plynovými lucernami a pak chodí ulicemi a uličkami, tichý a maličký, vztahuje obě ruce vzhůru, jako by česáčkem trhal ovoce na nejvyšších větvích. Pak drobnými krůčky cupitá dál, do rostoucí tmy. A já za ním chodím a pořád pan Rambousek opakuje jedno a to samé a já pořád se dívám na rozsvěcování večera, jako bych to viděl poprvé. V zimě ve škole mne každý den ráno už čeká šest rozsvícených plynových lamp, chodím do školy vždycky první, sedím pod dvojitou lampou a stíny od jejích světel jsou vždycky zelené. Sedím a naslouchám, jak plynové lampy syčí, jako když uniká vzduch z pneumatiky, když se povolí ventilek. Tak příjemný zvuk vydávají jazýčky hořících lamp, nepřál jsem si nic než mít i doma takové hořící lampy, jen sedět a poslouchat, nastavovat ruce a divit se modrozelenému světlu, které se podobá světlu měsíční noci, kdy mne z postele budil vždycky úplněk a já jsem nastavoval tomu světlu ruce i nohy, cítil jsem, že to světlo i něco váží, jako by se shůry sypala mouka nebo hvězdný prach. A všechno v pokoji je jako ze sna a člověk chodí po špičkách, protože měsíční noc budí strach. Seděl jsem ve škole a přicházeli kluci, díval jsem se na ně pozorně, jestli si všimnou, co je to tady zadarmo za krásu, ale nikdo si toho plynového světla nevšiml, kluci se rvali a hádali a vyměňovali si housky za známky, dokonce i když přišel pan řídící, i ten nepochválil plynové lampy, i ten neslyšel, jak punčošky nad námi syčí jako plaménky ducha svatého. A když jsem zastrčil nohy pod lavici, jako bych je ponořil do studeného stínu ledové vody. Ale teď je večer, lampář pan Rambousek kráčí městečkem a rozsvěcuje plynové lucerny, obešel jsem s ním náměstí a Eliščinu třídu a Jízdeckou ulici a Velká a Malá Vala, prošel jsem kostelním náměstím a Kozinou, ale nejhezčí lucerny byly na Malých Valech, ukryté ve stromech a keřích, nahoře hořely lucerny a v Labíčku se odrážely dole jejich obrazy, ale pan Rambousek na to neměl čas, jen kráčel a bez zájmu vztáhl bambusovou hůl, a nepotěšil se, kráčel dál a dál, zatímco já jsem za ním sbíral podrobnosti, drobečky padající od každé lucerny. Taková plynová lampa, když je háčkem probuzena, tak nejdřív zachrčí jako staré hodiny, musí si odkašlat, promnout oči, tak jako já každé ráno vstávám a nechci vidět světlo. Dokonce některé lucerny prskají, jako když se smaží řízky a kápne do nich kapka vody. Ale pak se všechna světla plynových lamp zmátoří, dodají jedna druhé odvahu, protože kdyby se jim nechtělo svítit, pan Rambousek u každého desátého kandelábru má na řetízku a zámku přivázaný žebřík, po kterém vyleze a potmě, jako když slepý Hanuš spravil každý orloj, tak pan Rambousek spraví každou lucernu a donutí ji, aby hořela tak jako ty ostatní. Když pan Rambousek zahnul do další uličky, rád jsem se otočil a díval nazpátek na řadu světel, každá rozsvícená plynová lucerna jak průhledná a jemná sukně podává té druhé světlo, takové světelné řetězy, které se dotýkají a propojují jedny s druhými, tak jako větve třešní v pivovarské štěpnici. A tam, kde se ulice lomila, přecházela do druhé, tam na rohu byla lucerna, která svítila do dvou uliček, zahýbalo i světlo z jedné ulice do druhé. A večerní chodci vcházeli a vycházeli, postřikováni sprchou modrozeleného světla, ale nikoho nenapadlo, aby se zastavil, aby nastavil ruku tak jako lidé, než vyjdou za podmračeného dne z domu, nastaví hřbet ruky, jestli prší nebo neprší, nikdo se nedivil světlu plynových luceren a nikoho nenapadlo, aby kráčel za panem Rambouskem. A ten nezájem lidí, to bylo to nejdivnější na rozsvěcování večerů. Můj stín a stín pana Rambouska a stíny lidí dělaly ve světle plynových luceren takové divadlo, které mi nahánělo hrůzu. Když jsem vycházel ze světla jedné plynové lucerny, tak kladla přede mne můj stín, stále rostoucí stín, tak dlouho, až jsem vešel do okruhu světla další plynové lucerny, která ale hodila za mne můj stín, který pak, jak jsem se blížil ke kandelábru, se za mnou tak zmenšoval, až jsem ke svému zděšení stál ve svém stínu, až jsem si stoupl sám na sebe. A když jsem vykročil dál, tak jsem šel k další lucerně, můj stín se přede mnou zvětšoval a rostl tak dlouho, až jsem vešel pod okraj sukně další lucerny. A tak jsem se dvakrát svalil, jak jsem se otáčel, hledal jsem stín, který kráčel přede mnou, za mnou, na který jsem si stoupl, na který si mohl a musel stoupnout každý večerní chodec kráčející uličkou osvětlenou plynovými lucernami, ale nikdo se nesvalil, nikdo nedával pozor, kde začíná jedno a končí druhé tajemství, které bez zájmu a zadarmo roznáší po městečku lampář pan Rambousek, světlo plynových lamp, svítících na vzdálenost mávání žlutých křídel, tak jako na pivovarských trámech sedí na vzdálenost svých křídel holoubci, aby když by se v noci chtěli protáhnut, nebo když by se probudili z ošklivého snu, aby máváním svých křídel nevzbudili své sousedy. Když pršelo, když byla tma a déšť bylo slyšet jen na šatech, jen cítit na tváři, pan Rambousek rozsvítil každou plynovou lucernu a hned bylo vidět, jak hodně prší. Dokonce ve světle luceren pršelo víc, než pršelo, každá tabulka lucerny svítící do čtyř světových stran byla čárkovaná deštěm, jako by se v každém tom žlutě osvětleném okénku promítal starý film. A když bylo zima a padal dušičkový déšť anebo mokrý sníh, z každé plynové rozsvícené lucerny stoupala pára, lehký dým. A na kočičích hlavách dláždění plynové světlo pomazávalo kameny máslem a stíny zmizely a z ulice městečka se stala krápníková jeskyně a vápencem potažená sluj. Na náměstí a hlavní ulici chodci prošlapovali ten studený třpyt, ale v uličkách plných kalužin se dláždění kočičích hlav lesklo jak lysé lebky pobožných starců, když poklekali v kostele a pan děkan jim dával do úst svatou hostii. Pan Rambousek, když pršelo, tak nosil tvrďák a jeho černý navoskovaný kabátek se leskl deštěm, každou chvíli se pan Rambousek předklonil a z obroučky tvrďáku se vylila voda, která ve světle plynových luceren se třpytila jako rtuť. Když foukal ostrý vítr, tak jen hvízdal kolem tiše předoucích lamp, jen vichřice pohnula krátce přistřiženým plamenem. Déšť, který stékal po tabulkách luceren, potemněl uličky a chodci se skloněnými hlavami se drali domů nebo do hostinců. Ale já jsem kráčel za panem Rambouskem s hlavou vztyčenou, jako bych byl plynovou lampou. Kráčel jsem a těšil jsem se, až pan Rambousek se zase někde předkloní a z hlavy mu vyteče a na zem zapleská rtuť. Za takového večera jsem jednou poprosil pana Rambouska, aby mi dovolil rozsvítit jednu jedinou plynovou lampu. Podal mi bambusovou tyč, zvedl jsem tvář do deště, malinké světýlko zářilo na dně lampy, ale ruce se mi třásly, že háček jektal a já jsem nemohl najít ten háček v lucerně. Docela nešťastný jsem vrátil bambusovou tyč panu Rambouskovi, který aniž se podíval, jen se natáhl, zatáhl a zase kráčel k další lucerně, déšť a slzy mi tekly po tváři a já jsem byl ten večer nešťastný. Ale zamiloval jsem se do plynových luceren ještě víc. A když jsem ležel v posteli, najednou mne napadlo, že ještě krásnější musí být, když pan Rambousek ráno chodí městečkem a zháší ty plynové lucerny. Ale pokaždé jsem se probudil, když už se rozednívalo. Až jednou jsem vstal ještě za tmy, potichu se oblékl, a vyšel do noci. Když jsem kráčel po mostě, plynové lucerny svítily proti světlemodrému nebi, na kterém se chvěly třepotavé hvězdy. Sem tam se někdo vracel z práce, anebo do práce teprve šel, několik rybářů s bambusovými pruty šlo na ryby a sestoupili k řece. A než jsem přešel most, tak se nebe zjasnělo, a já jsem byl rád, že jsem viděl, jak je to krásné vidět světlemodré nebe před úsvitem a plynové lampy svítící na pilířích mostu, vidět lucerny v Mostecké ulici. Na kostelním náměstí se nebe zjasnělo a naprasklo na východě a růžová zář zavalila chrám svatého Jiljí z červených cihel, plynové lampy teď svítily jen pro sebe, modré a růžové světlo se dralo od řeky a padalo z nebe do ulic a náměstí, plynové lampy svítily jen a jen pro sebe. Od Fortny teď vyšel pan Rambousek, kráčel a přitom nastavoval na mosazný nástavec bambusové hole, ze kterých, když došel na kostelní náměstí, si sestavil tyč. A kráčel od jedné lucerny ke druhé, droboučký a v tvrďáku, navlíkal háček do útrob luceren a zhášel jednu za druhou, jako by jen stáhl knot petrolejky. Teprve teď jsem si všiml, že plynové lucerny mají malinký plamínek na celý den. Viděl jsem, že plynové lampy si jdou odpočinout, jdou spát, tak jako člověk. A tak jsem obešel uličkami městečko kolem hradeb, otevřenými okny bylo vidět, že lidé už vstávají, na ulicích přijížděly vozy s mlékem a pekaři nosili v koších housky, ale pan Rambousek zhášel zbytky noci. Plynové lampy stály v pozoru a každá ve svém zaskleném břiše měla zárodek večera. U poslední lucerny se pan Rambousek otočil a já jsem se zastavil v uctivé vzdálenosti, díval jsem se, pan Rambousek nastavil ruku a v ruce držel bambusovou hůl. Přikývnul a potřásl holí. Přikývnul jsem a nastavil ucho a oči. Pan Rambousek dobrácky potřásl hlavou a znovu mi podával bambusovou hůl. Kráčel jsem, jako bych šel k oltáři. Vzal jsem tyč, zvedl oči. Nebe bylo jen modré, žlutá punčoška v plynové lucerně nebyla větší a nebyla světlejší než křídla běláska. A viděl jsem háček na konci tyče, viděl jsem háček pod hořákem v lucerně a navlíkl jsem jeden do druhého. Sám pan Rambousek stál docela zasažený tím, co viděl, a já jsem zatáhl bambusovou tyčí a měl jsem dojem, že jsem zhasl celé nebe. Obličej pana Rambouska byl plný vrásek, drobounkých vrásek, které se mu ve vlnkách rozbíhaly od nosu po celé tváři až za uši, obličej pana Rambouska se na mne usmál. Políbil jsem bambusovou tyč a vrátil ji. Věděl jsem tu chvíli, že pan Rambousek, když rozsvěcuje večer a zháší noc, nikdy nemůže být nemocný, protože jeho práce je to samé, jako večernice a jitřenka. Věděl jsem, že až jednou ráno, až půjdu do školy, až jednou v poledne, až půjdu ze školy a ještě budou svítit všechny plynové lucerny v našem městečku, že pan Rambousek v noci nad ránem umřel.

</section>
