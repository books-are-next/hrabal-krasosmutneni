<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-8</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-7"><a id="x.37060"></a>Řidič pražských tramvají</p>

    <p class="MLP-text-bez1radku">Odpoledne u&nbsp;řeky stál kluk a&nbsp;nevěděl, kde je tady nejlepší koupání. Povídám mu, aby šel se mnou, že se jdu koupat taky, že se vyrácháme spolu. Hned za pivovarem, tam loučka přechází zvolna do vody, tam jsou vrbičky a&nbsp;samý písek. Tak ten chlapec šel za mnou, když jsem se vysvlíkl, tak on taky, když jsem si natáhl plavky, on si je natáhl taky. Nemluvili jsme, jen jsme se koupali, pak leželi na loučce hlavama a&nbsp;tělo jsme měli na horkém písku a&nbsp;jednu nohu v&nbsp;mělké vodě. A&nbsp;najednou ten kluk sám od sebe mi řekl, že je až z&nbsp;Prahy, že je tady v&nbsp;městečku na léčení, že jeho tatínek má právo jezdit všemi tramvajemi po celé Praze. A&nbsp;já jsem si nepřál nic jiného než vidět řidiče pražských tramvají, protože už jednou jsem se dozvěděl, že v&nbsp;Pístech je na letním bytě řidič, který má právo jezdit tramvají po celé Praze, a&nbsp;tak jsem se vydal pěšky přes lesíky, abych uviděl takového vzácného člověka, protože takový muž je to samé jako vidět strojvedoucího rychlíku. Ale když jsem přišel do Píst a&nbsp;hledal jsem řidiče, byl už zase v&nbsp;Praze, už zase řídil tramvaje po celém městě. A&nbsp;ten chlapec mi to řekl jen tak, pak ležel dál na zádech, ruku na břiše, usmíval se, a&nbsp;já jsem věděl, že kdo se usmívá, nosí v&nbsp;sobě jistě tajemství, proto nepotřebuje moc mluvit, stačí se usmívat sám do sebe, hovořit sám se sebou, a&nbsp;hlavně, kdo se usmívá, tak to každý vidí, a&nbsp;proto ten úsměv nepotřebuje nikomu vysvětlovat, nepotřebuje mít taky z&nbsp;něčeho strach. A&nbsp;pak jsme plavali na ouško a&nbsp;zase na znak, chvíli jsme se potápěli a&nbsp;jen rukou nad hladinou hrozili, ale pak jsme se začervenali, protože tohle dělají jen malé děti nebo dospělí, aby hrou na vodníka pobavili svoje malá děcka. Tak jsme stáli v&nbsp;proudu do pasu, já jsem se pořád natáčel tak, aby si všiml té mé mořské panny, chlapec se na ni díval, ale nehnulo to s&nbsp;ním, byl tichý, dívali jsme se, jak v&nbsp;proudu řeky se zrcadlí z&nbsp;<span>druhého</span> břehu topoly, jak ten obraz v&nbsp;řece je nakulmovaný, jako by tekl celý přes roletu, přes vlnitý plech, když jsme tak stáli, jen jsem se podíval na toho chlapce a&nbsp;hned jsem věděl, že se usmívá proto, že jemu zrovna tak jako mně zobají do prstů drobné rybky. Řezáči, povídám, a&nbsp;on přikývl.</p>

    <p class="MLP-text">A&nbsp;pak mi tiše vykládal a&nbsp;zasvěceně se usmíval, že tady u&nbsp;řeky asi to bude nejlepší lázeňské léčení, doktor v&nbsp;Praze mu předepsal venkov, aby si na zdravém vzduchu vyléčil psotníček, že někdy dostává takové záchvaty svatého Víta, jako by mu někdo zatáhl prudce za míchu, že do včerejška bydleli v&nbsp;lázních Poděbradech v&nbsp;jednom léčebném hostinci, kde byly krásné slečny, které večer dělaly číšnice v&nbsp;tom léčebném hostinci, tatínek že potřebuje taky zdravý vzduch, že má astma, a&nbsp;tak večer se slečnami v&nbsp;tom léčebném hostinci tatínek hrál na trubku až do rána. Jednou si vyjeli za Poděbrady a&nbsp;vypůjčili si koníka, ale ten koníček chlapce shodil a&nbsp;dostal z&nbsp;toho psotníček, ten tanec svatého Víta, tak tatínek, aby chlapec přišel na jiné myšlenky, vzal jej v&nbsp;neděli na závody motocyklů, ale na náměstí na mokrém dláždění dostaly dva motocykly smyk, srazily se a&nbsp;dokulili se dva motocyklisté jim k&nbsp;nohám a&nbsp;byli oba dva mrtví, a&nbsp;tak chlapec dostal zase nový psotníček a&nbsp;tak všechno sbalili a&nbsp;jsou ode dneška tady v&nbsp;hostinci Na Žofíně, kde tatínek už od božího poledne hraje na trubku s&nbsp;krásnými slečnami a&nbsp;léčí si astma, aby se mu uvolnila prsa…</p>

    <p class="MLP-text">Chlapec tiše hovořil, jeho hlas se táhl nad hladinou řeky do dálky, jistě to, co říkal, bylo slyšet až v&nbsp;Komárně, na zeleném ostrově, tak průvan nad hladinou odnáší i&nbsp;šepot do velké dálky, usmíval se, já jsem se nadechnul, aby si konečně všiml té mé krásné vytetované mořské panny, já jsem chtěl taky být slavný, ale on se usmíval a&nbsp;měl blond vlasy, a&nbsp;když hovořil, tak pořád jako by natahoval uzdu. Pak tlouklo šest hodin na děkanské věži, vybrouzdali jsme se z&nbsp;vody, leželi dál na sluncem vyhřátém písku. Pak chlapec si stahoval zaschlý písek s&nbsp;těla a&nbsp;řekl, že půjde na večeři, a&nbsp;já jsem jej poprosil, že už jsem viděl strojvedoucí rychlíků, ale že bych si přál vidět, jak vypadá řidič tramvají, který má právo jezdit po celé Praze.</p>

    <p class="MLP-text">Když jsme přišli do vrat Žofína a&nbsp;pak na zahrádku před restaurací, zvnitřku byla slyšet trubka, elektrický klavír břinkal do rytmu té trumpety, pak zpíval hrozným hlasem strýc Pepin a&nbsp;nato se ozval ječivý ženský smích, takový nepřirozený smích, při kterém vstávají vlasy a&nbsp;tuhne krev. Trubka přestala a&nbsp;z&nbsp;lokálu vyběhl kudrnatý blonďatý pán a&nbsp;držel v&nbsp;prstech mosaznou blyštivou trumpetu, byl rudý smíchem a&nbsp;rty měl docela červené jako maliny.</p>

    <p class="MLP-text">Hele, večeři budeš mít v&nbsp;kuchyni, já se ještě chvíli budu léčit. Řekl chlapci a&nbsp;já jsem se díval plný obdivu, protože takhle jsem si představoval dokonalého řidiče, který má právo jezdit celou Prahou. Měl modré oči a&nbsp;tak kudrnaté světlé vlasy jako blonďatý negr. Teď nasadil trubku a&nbsp;zahrál na ni ani ne písničku, ale jen tak troubil nějakou radost, kterou měl v&nbsp;prsou, vytruboval a&nbsp;vracel se, a&nbsp;že měl plné ruce trumpety, zvedl nohu a&nbsp;otevřel si kliku podrážkou boty a&nbsp;já jsem teprve teď věděl, že vidím skutečného pražského řidiče tramvaje, řidiče první kategorie. A&nbsp;umínil jsem si, až budu psát další domácí úkol z&nbsp;pilnosti, tak nebudu chtít být nikým jiným než tím, kým je tatínek chlapce, který má psotníček. Tak jsme vešli do kuchyně, u&nbsp;plotny stála paní hostinská, měla docela mastnou zástěru a&nbsp;mastné ruce. Když mne viděla, řekla.</p>

    <p class="MLP-text">To jsou k&nbsp;nám hosti, co si dáš, ty nezbedo?</p>

    <p class="MLP-text">Povídám, limonádu, ale paní Buriánková, já jsem přišel tady s&nbsp;tím chlapcem, my jsme kamarádi.</p>

    <p class="MLP-text">Jen abys ho nezavedl do hospody Pod mostem a&nbsp;nenechal mu vytetovat nějakou nahatou holku!</p>

    <p class="MLP-text">Povídám, co to povídáte, paní Buriánková!</p>

    <p class="MLP-text"><span>A&nbsp;rozhrnul jsem košilku a&nbsp;nastavil jsem mořskou pannu, paní Buriánková držela nůž, naklonila se, dívala se a&nbsp;pak, rozzlobená, řekla.</span></p>

    <p class="MLP-text">Co ty lidi toho nakecaj, prej úplně nahatou mořskou holku! A&nbsp;jak držela kuchyňský nůž, tak jím táhla dlouze, jako by hrála tesknou píseň na housle, táhla nožem těsně pod krkem a&nbsp;špulila mastná ústa a&nbsp;přivírala spiklenecky oči. Chlapec seděl zády u&nbsp;zdi, ve které bylo okénko do lokálu, teď se o&nbsp;prkénko opřela číšnice, naklonila se a&nbsp;zlaté obroučky brýlí se blyštěly a&nbsp;oči slečny byly nepřirozeně veliké, přes skla větší, než mají pivovarští volové.</p>

    <p class="MLP-text">Čtyři malý sagavíry, řekla.</p>

    <p class="MLP-text">Paní hostinská opatrně nalévala do kalíšků medový likér, dala je na tácek, vzala čtyři korálky a&nbsp;dlouhá ženská ruka vnesla do tmavého lokálu čtyři kalíšky, které se třpytily jako dva páry brýlí. A&nbsp;zazněl gramofon a&nbsp;ze světlé kuchyně bylo vidět tmavým okénkem ve zdi, jak lokálem sem a&nbsp;tam se prochází mosazná trumpeta a&nbsp;hraje veselou písničku, dva ženské hlasy na sebe hulákaly, ale já jsem podle barvy hlasů věděl, že ty hlasy jen hádku představují, že si dělají legraci, že se baví, tak jak se baví dospělí skoro pořád.</p>

    <p class="MLP-text">Ty květiny dal Pepinek mně!</p>

    <p class="MLP-text">Ne, ty kytky dal mně!</p>

    <p class="MLP-text">A&nbsp;tak proti sobě stály, okýnkem bylo vidět číšnici v&nbsp;modrých šatech a&nbsp;druhou se zlatými brejlemi, které se třpytily tmavým lokálem jako dvě buclaté rybky v&nbsp;akváriu, stály proti sobě a&nbsp;předstíraly, že se na sebe zlobí, docela falešně na sebe házely urážky a&nbsp;nadávky a&nbsp;dokonce zvedly ruce a&nbsp;chtěly si vyškrábat oči. Díval jsem se na chlapce, seděl opřený o&nbsp;zeď, docela se nezajímal, dokonce jistě ani neslyšel, co se děje v&nbsp;lokále, hrál si se slánkou a&nbsp;nasliněným prstem olizoval pepř. A&nbsp;kdyby mi to neřekl, nikdy bych nevěřil, že má psotníček, psotník.</p>

    <p class="MLP-text">Strýc Pepin řval nadšením a&nbsp;jeho hlas s&nbsp;kouřem proudil do kuchyně.</p>

    <p class="MLP-text">To je rakouská disciplína, to je ten samé systém, jako měl nebožtík císař František, které byl dvorné k&nbsp;baronce, své milence, herečce Šratové!</p>

    <p class="MLP-text">Paní Buriánková si otřela ruce a&nbsp;rozlila z&nbsp;lahve do čtyř sklenic červeného vína, vzala korálky a&nbsp;číšnice sklonila obroučky zlatých brýlí, odnášela sklenice do lokálu a&nbsp;volala. Mistře, já se vůbec nedivím, když vy upřete na ženu ty svoje černá kukadla, tak padám na záda zrovna tak jako baronka Šratová a&nbsp;krovy dávám hore! Kdy ale budeme mít my dva svatbu? Hostinská nalila malinovou limonádu a&nbsp;postavila sklenku i&nbsp;láhev přede mne.</p>

    <p class="MLP-text">Máš zrovna takový oči jako tvoje maminka, řekla, ale na dně tvých očí je něco syčáckého. Dodala.</p>

    <p class="MLP-text">To mi říká maminka každý ráno, paní Buriánková.</p>

    <p class="MLP-text"><span>Kývala mastným drdolem, prstem si odhrnula mastnou kadeř, která jí padala do očí, když uviděla ženské ruce, které vysypaly na prkénko šest barevných korálků, otočila se a&nbsp;proti světlu nalévala pozorně sagavír, likér barvy lučního medu, ženské ruce pak zvedly tác se sklenkami a&nbsp;odrazy ze dna sklenek rozsvítily tmavý lokál a&nbsp;zapadly kamsi na politý ubrus. Paní Buriánková podala talíř a&nbsp;příbory, chlapec se usmíval, vzal do jedné ruky vidličku, do druhé nůž a&nbsp;ostřím je obrátil vzhůru, tak lačný očekával svoji večeři vyhládlý říčním koupáním.</span></p>

    <p class="MLP-text">Tak kdy budeme mít svatbu? zvolala číšnice v&nbsp;brýlích.</p>

    <p class="MLP-text">Cože, vždyť sliboval lásku mně! Křičela ta v&nbsp;modrých šatech a&nbsp;zvedla ruce, okénkem byly vidět její bílé nahé ruce, pak ruce číšnice v&nbsp;brýlích, bílé ruce a&nbsp;třpytivé čočky brýlí, křik ženských, falešný křik a&nbsp;nadávky, číšnice zápasily, vjížděly si opatrně do vlasů a&nbsp;strýcova bílá námořní čepice rozrážela kouř lokálu a&nbsp;trumpeta poplašeně troubila a&nbsp;řidič pražských tramvají poskakoval kolem bílých chňapajících paží.</p>

    <p class="MLP-text">To je dobře, řekl chlapec, že se tatínek léčí, kdyby to tak viděla maminka, ta by měla radost, že se tatínek tak pěkně baví.</p>

    <p class="MLP-text">Mladost, radost, rozumu nemá, řekla hostinská a&nbsp;krájela kolečka uherského salámu a&nbsp;každou chvíli zvedla nůž a&nbsp;dělala ostrým nožem znamení, že by nejraději někoho podřízla…</p>

    <p class="MLP-text">Koho?</p>

    <p class="MLP-text">Tak číšnice přestaly předstírat, že se perou o&nbsp;svatbu se strýcem Pepinem, teď stály nad strýcovou námořní čepicí, modrá měla <span>založené</span> ruce v&nbsp;bok a&nbsp;z&nbsp;druhé strany se nakláněly nad strýce zlaté obroučky třpytivých brýlí a&nbsp;falešné hlasy předstíraly dál.</p>

    <p class="MLP-text">Kdybych se dozvěděla, křičela brýlatá, že jste mi nevěrnej, tak vezmu nůž a&nbsp;šmik! A&nbsp;bude Pepánek bez nádobíčka, bez nádobí!</p>

    <p class="MLP-text">Cože? Mýho miláčka zbavit parády do polívky? hrozila číšnice bílýma nahýma rukama.</p>

    <p class="MLP-text">Děti, zvolal řidič tramvají, vzpamatujte se, nejlepší je otrávit se sagavírem! A&nbsp;strejček Pepin ať si dá skleničky dvě!</p>

    <p class="MLP-text">A&nbsp;sám vypil sklenku, která se zablýskla v&nbsp;kouři, a&nbsp;další sklenky se třpytily vzduchem lokálu, zůstaly stát, nakláněly se a&nbsp;do úst tekl světlý likér, jedna sklenička se dotkla obroučky zlatých brýlí. A&nbsp;řidič tramvají zvedl trubku a&nbsp;troubil, tak vesele troubil, jen samou veselost, žádnou písničku, jen veselé troubení, tak jako se blýská na lepší časy na modrém nebi.</p>

    <p class="MLP-text">Paní Buriánková ukázala nožem na okénko.</p>

    <p class="MLP-text">Povedenej tatínek, řekla.</p>

    <p class="MLP-text">Že? zaradoval se chlapec s&nbsp;plnými ústy knedlíků s&nbsp;vajíčky, kdyby tatínek nebyl tak nemocnej na prsa, tak by byl ještě povedenější, tak jak bejval dřív. To kolikrát, aby mamince udělal radost, tak i&nbsp;s&nbsp;trumpetou přivedl domů dvě krásný slečny.</p>

    <p class="MLP-text">Z&nbsp;lokálu se ozýval falešný tón ženských hlasů.</p>

    <p class="MLP-text">A&nbsp;co tomu všemu, mistře, říká spisek páně Batisty?</p>

    <p class="MLP-text">Co tam pan Batista píše o&nbsp;pohlavní zdravovědě?</p>

    <p class="MLP-text">A&nbsp;strýc upřímně řval hlasem plným nadšení.</p>

    <p class="MLP-text">Že záruka blaha manželského jest urostlý tělo!</p>

    <p class="MLP-text">A&nbsp;celý lokál byl plný jásotu, zmatené hlasy opakovaly to, co řekl strýc Pepin, a&nbsp;všichni se smáli, až krchtali, a&nbsp;nemohli se nasytit… Čeho?</p>

    <p class="MLP-text">Hostinská myla v&nbsp;dřezu šálky od kávy a&nbsp;docela se zasnila.</p>

    <p class="MLP-text">Víš, řekla mi, když jsem byla ve čtvrtý měšťance, tak jeden mladík, krásnej mladík, mi troubil za soumraku ze starýho Zálabí na křídlovku, krmila jsem vpodvečer králíci, jen jsem otevřela dvířka, a&nbsp;on to věděl a&nbsp;sladce mi přes baráky a&nbsp;řeku troubil, ta křídlovka mi každej večer zarazila nůž do srdce… řekla teskně a&nbsp;stavěla čisté hrníčky na stůl.</p>

    <p class="MLP-text">Hostinská skloněná nad dřezem vykládala hrníčkům od kávy. Já jsem schválně krmila pomalu, abych mohla poslouchat, jak krásně ten mladík troubil, tam někde na mezi troubil, jen pro mne, protože jsem byla hezká, bylo mi příjemné slyšet, jak někdo mě má rád, že sedí na mezi a&nbsp;do podvečera jen pro mne troubí…</p>

    <p class="MLP-text">Paní hostinská okřála troubením krásného mladíka, teď zase krájela salám, otevírala z&nbsp;konzervy očka, vyhrnula si rukáv a&nbsp;až po loket ve sklenici lovila ze dna hladké okurky.</p>

    <p class="MLP-text">Už se stmívá, půjdeš už domů? Nebudou tě hledat?</p>

    <p class="MLP-text">Budou, povídám, ale chlapec říká, že tatínek se bude ještě léčit, že někdy se léčí až do půlnoci, tak že by šel se mnou. Nebojte se, já vám ho zase vrátím.</p>

    <p class="MLP-text">Ať se zeptá tatínka, rozhodla hostinská a&nbsp;kladla okurky na talíř. Pak se posadila, hmátla za sebe a&nbsp;mezi stehna si dala láhev, zavrtala vývrtku, pak do ní lehce udeřila, celá se zkroutila, zvedla i&nbsp;nohy, jak zabrala, jako by ji chytal psotníček, a&nbsp;mocným trhnutím vytáhla zátku, která i&nbsp;s&nbsp;rukou vyletěla vzhůru, zatímco její nohy pleskly na zem. A&nbsp;pak rozlívala víno do sklenek.</p>

    <p class="MLP-text">Já si vezmu svetřík, řekl chlapec a&nbsp;zvedl se.</p>

    <p class="MLP-text">Můžu jít nahoru s&nbsp;ním? povídám, a&nbsp;co jsem dlužen?</p>

    <p class="MLP-text">Mávla rukou a&nbsp;vzala kuchyňský nůž, usmála se a&nbsp;zahrozila mi tím fašerákem jak šavlí.</p>

    <p class="MLP-text">Vyšli jsme na chodbu, pak šikmými schody jsme stoupali vzhůru jak na kruchtu, chlapec otevřel dveře a&nbsp;ty vedly na balkónek, který se táhl nad celým lokálem. Kouře u&nbsp;stropu bylo tolik, že stoly a&nbsp;hosté dole byli v&nbsp;mlhách. Chlapec otevřel jedny ze dveří, rozsvítil. A&nbsp;já jsem se díval dolů, otevřeným okýnkem jsem viděl do kuchyně, viděl jsem tlusté paže paní hostinské, podávala talíře se salámem a&nbsp;sklenice vína, shora jsem viděl číšnici, jak brýle jí svítí zlatými obloučky na tváři jako střepy ze dna láhve. Postavila celý tác před řidiče pražských tramvají, jeho vlasy zářily žlutým světlem, vlasy tak kadeřavé jako krtiny, jako záhyby mozku, držel pořád trumpetu na klíně jako zlaté dítě a&nbsp;celým tělem se smál.</p>

    <p class="MLP-text">Nebudeme kupovat zajíce v&nbsp;pytli, rozhodla číšnice v&nbsp;modrých šatech.</p>

    <p class="MLP-text">Ano, dodala druhá číšnice, sedla si vedle řidiče, položila mu dlouhou ruku na rameno až k&nbsp;obličeji, a&nbsp;řidič tramvaje, ten, který měl právo jezdit po celé Praze, voněl k&nbsp;té ruce a&nbsp;ponořil celý nos do ženské dlaně.</p>

    <p class="MLP-text">A&nbsp;jdeme tančit, dejte tam něco od podlahy, zvesela! Zvolal řidič a&nbsp;ruce mu vyrazily ke stropu a&nbsp;řidič se protáhl, až sladce zavyl. A&nbsp;vyskočil a&nbsp;strýc Pepin vyskočil, dal ruku do pasu, gramofon hrál foxtrot a&nbsp;strýc nečekal, ale tančil sám, poskakoval a&nbsp;házel nohou tak vysoko, že kramflekem zavadil o&nbsp;vysoká kamna, číšnice v&nbsp;modrém zaútočila na strýce oběma bílýma rukama, strýc proti ní píchal do vzduchu, a&nbsp;pak se chytili a&nbsp;házeli sem a&nbsp;střídavě tam nohama, aby si nepřekopli kotníky nebo koleno. A&nbsp;řidič běhal sem a&nbsp;tam a&nbsp;nakláněl se, poklesal v&nbsp;kolenou a&nbsp;ometal rukama kolem kolen, jako postřelený bažant, pak i&nbsp;to mu bylo málo, vzal trubku a&nbsp;troubil a&nbsp;hned bylo poznat shora, jaký je hudebník, protože hned vklouznul do rytmu gramofonu. Teď uděláme takzvanou trilogii! Zařval strýc Pepin a&nbsp;brýlatá slečna si nasadila pořádně brýle a&nbsp;teď tančili ve třech, vyhazovali nohama a&nbsp;řinčeli smíchem.</p>

    <p class="MLP-text">Ty můj kluku, volala slečna v&nbsp;modrých šatech.</p>

    <p class="MLP-text">A&nbsp;chlapec na mne zavolal, otočil jsem se, nemohl jsem se odtrhnout od toho, co jsem viděl, opřen lehce o&nbsp;zábradlí. Otočil jsem se a&nbsp;viděl jsem osvětlený lázeňský pokojík, ve kterém byla postel, a&nbsp;kanape, a&nbsp;potom veliké oválné zrcadlo, kolem kterého byly zastrkané pohlednice, kokardy, uschlé květiny a&nbsp;z&nbsp;pouti vystřílené růže a&nbsp;opičky, okna byla zavřená a&nbsp;stažená roleta asi byla stažená napořád, protože šňůra byla pevně přivázaná na hřebík. Chlapec se usmíval, stál ve svetříku, zpod kanape byl vyplazený pootevřený kufřík. A&nbsp;chlapec se usmíval, vzduch pokojíčku voněl šminkami a&nbsp;zatuchlými květinami a&nbsp;nevylitou vodou z&nbsp;umyvadla. Pak chlapec zhasil, tiše jsme vyšli na balkónek, ruce jsme položili na zábradlí a&nbsp;dívali jsme se dolů, na tančící společnost.</p>

    <p class="MLP-text">Tady je zdravý vzduch, řekl chlapec, to jsem rád, že se tatínkovi ulevilo na prsou, je tady docela jinačí než doma, veselý člověk, kdyby to tak věděla maminka, ta by měla radost…</p>

    <p class="MLP-text">Číšnice se nakláněly a&nbsp;zvedaly ruce a&nbsp;třepaly jimi a&nbsp;křičely smíchy, zacpávaly si dlaní ústa, hrozily, že omdlí, že umřou smíchy, paní Buriánková, hostinská, se zahýbala a&nbsp;nakláněla smíchem, jako strom za letní vichřice, pak se plácala do stehen, docela zmáčená slzami nad tím, jak se dospělí lidé dovedou bavit v&nbsp;jejím podniku. Řidič tramvají, který má právo jezdit po celé Praze, nahmatal trubku a&nbsp;odtroubil večerku, tesknou večerku, hlas trubky sestupoval po schodech až k&nbsp;řece, aby poslední tón se utopil na dně lokálu, ve kterém kraluje zábava a&nbsp;smích. Půjdeme? povídám a&nbsp;nastavil jsem ruku.<a id="x.37063"></a></p>
  </div>
</body>
</html>
