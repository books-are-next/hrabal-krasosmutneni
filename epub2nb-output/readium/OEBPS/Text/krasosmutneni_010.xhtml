<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-7</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-6">Úmrtí v&nbsp;rodině</p>

    <p class="MLP-text-bez1radku">Posledního haflingra, Bobíka, ostříhali dohola, hřívu a&nbsp;ohon, a&nbsp;kočí pan Ulrich dostal poslední úkol, aby odvedl koně na jatka. Bobík za těch osmnáct let, co rozvážel pivovarské sudy po městě a&nbsp;okolních vesnicích, znal všechny hospody, věděl, kde má zastavit, a&nbsp;za to jej odvedli na jatka, protože šel do penze. Kočí pan Ulrich byl už taky starý. Než přišel do pivovaru, tak dělal bosňáka, dvacet let nosil v&nbsp;krosničce, zaháknuté na řemeni přes prsa a&nbsp;záda, patnáct kilo břitev a&nbsp;pásků a&nbsp;šlí a&nbsp;nití a&nbsp;jehel a&nbsp;pomád a&nbsp;tkaniček do botek a&nbsp;řemínků a&nbsp;pásků na vousy, celý byl ověšený tím svým malým krámkem. Tak chodil od vesnice k&nbsp;vesnici, od stavení ke stavení, nosil s&nbsp;sebou hůl, kterou vždycky opřel pod tu krosnu, aby si odpočinul, aby měl volné ruce, když nabízel to svoje zboží. Za ta léta, tak jako starý pošťák od brašny, měl trup tak trochu shrbený, jak pořád s&nbsp;sebou tahal tu malou a&nbsp;plnou výkladní skříň. Dokonce když spal v&nbsp;maštalích, měl u&nbsp;sebe těsně tu krosnu, tak jako klokan svoji kapsu. Za ta léta, co nosil celý svůj obchod v&nbsp;krosně, měl taky takovou chůzi, jako měli všichni bosňáci, lehce se klátil, a&nbsp;tak i&nbsp;když se stal pivovarským kočím, kráčel vždycky v&nbsp;hlavách koní a&nbsp;vykládal si s&nbsp;nimi, pořád se tak klátil, jako by stále nesl ten svůj krám. A&nbsp;teď přišel čas, aby odvedl Bobíka na jatka. Otec, když mu o&nbsp;tom podal zprávu, dal mu tři dny volna, protože tatínek byl za Rakouska u&nbsp;hulánů a&nbsp;věděl, co to je kůň. Pan Ulrich dostal tři dny volna, tak jako na úmrtí v&nbsp;rodině. Navečer odvedl Bobíka na jatka a&nbsp;pak seděl v&nbsp;hospodě a&nbsp;pil a&nbsp;držel si hlavu v&nbsp;dlaních.</p>

    <p class="MLP-text">Ten večer otec zastihl Pepina v&nbsp;dobré náladě a&nbsp;tak pozval strýce, aby nešel přidržet kontramatku, ale pomohl narazit nová ložiska do hřídele, protože otec přišel na to, že motor Oriona se hřeje jen proto, že se mu hřejí a&nbsp;přehřívají hřídele. Tak strýc v&nbsp;bílé námořní čepici pomáhal otci. Ale strýc myslel na to, že v&nbsp;barech a&nbsp;hostincích městečka kelnerky a&nbsp;číšnice už na něj čekají, dívají se na dveře a&nbsp;jsou zklamány, když nevejde bílá námořní čepice, taková, jakou nosil Hans Albers v&nbsp;La Palomě. Už bylo devět hodin, a&nbsp;strýc Pepin držel velikou dubovou palici, otec u&nbsp;břicha držel klikovou hřídel a&nbsp;dával znamení, aby strýc palicí narážel ta ložiska, že jedině teď, až smontují Oriona, stroj přestane vydávat ten suchý cinkot, jako by se v&nbsp;motoru olejem proplachovaly malé kávové lžičenky. A&nbsp;tak Pepin mocnými údery bil dubovou palicí do ložiska, tatínek držel a&nbsp;mezi nohama u&nbsp;břicha svíral hřídel, na kterou zvolna se naráželo a&nbsp;zasouvalo, centimetr po centimetru, bronzové ložisko, ta krásná směs kovů, ve které se nejlíp otáčejí hřídele. A&nbsp;když si strýc vzpomněl, že krasavice jsou už docela zklamané, že Pepin nevchází do jejich lokálů, marně dávají jeden střapec za druhým do gramofonu, udeřil palicí ze všech sil, protože myslel, že už to skončí. A&nbsp;tak narazil ložisko na hřídel přesně, akorát. Ale tatínek zapomenul dát znamení, že už je těch ran akorát, strýc Pepin se znovu rozpřáhl a&nbsp;otec v&nbsp;zoufalství, aby ložisko nebylo naraženo víc, než má být, odtáhl hřídel i&nbsp;s&nbsp;ložiskem a&nbsp;strýc Pepin mocnou ranou dal dubovou palicí tatínkovi ránu na žaludek jako slavný boxer Pepa Hampacher. A&nbsp;otec byl odmrštěn a&nbsp;spadl na zem. Strýc Pepin se polekal, stavěl bratra na nohy, ale ten pořád padal, a&nbsp;tak jej Pepin omýval, pleskal po tvářích, volal křestním jménem, až se tatínek vzpamatoval, poklesával v&nbsp;kolenou, ale pak vzal kladívko a&nbsp;majzlík, ale to bylo málo, tak poručil, aby strýc nastavil ruce, vzal ocelový kartáč, aby potrestal strýce za tu ránu dubovou palicí, ale i&nbsp;to se zdálo málo. A&nbsp;rozhlížel se dílnou, ale nic nenašel, co by se mu hodilo k&nbsp;potrestání. A&nbsp;strýc Pepin sám od sebe vytáhl svoje staré rakouské hodinky, ty, které měly na ciferníku napsáno Patent Roskopf, a&nbsp;pod středem byla vyrytá krásná loď o&nbsp;třech stěžních a&nbsp;plachtách, sám od sebe je strýc položil na tu kovadlinu, a&nbsp;otec vzal tu dubovou palici a&nbsp;jednou ranou roztříštil ty rakouské hodinky. Strýc Pepin stál, jako by dostal palicí do hlavy, oba se dívali, jak z&nbsp;kovadliny začaly na černou zem odkapávat kolečka. Otec zvedl palici a&nbsp;hodinky byly jednou tak veliké, přes celou kovadlinu jako placka. Strýc Pepin je vzal a&nbsp;díval se na ciferník, ze kterého upadly ručičky, a&nbsp;ta trojstěžňová rakouská loď odprýskávala jako email od roztříštěného smaltového hrnce. Přiložil je k&nbsp;uchu, ale hodinky značky Patent Roskopf už nešly. Strýc se tak roztřásl, že se vysypávaly šroubečky a&nbsp;zlámané hřídele a&nbsp;pera, jako by padali mravenci, nějaké sviňky, hmyz. A&nbsp;tatínek byl z&nbsp;toho tak nešťastný, že podal strýci ocelový kartáč, a&nbsp;sám nastavil hřbety rukou, aby teď strýc Pepin mu posekal kůži za ty zohavené hodinky. Ale strýc odhodil kartáč, teď zase do něj vstoupila ta vzpoura, teď nadešel strýcův čas, protože jednou za rok se strýc Pepin vzbouřil, už toho všeho u&nbsp;nás měl dost. Ne, ne a&nbsp;ne! Řekl a&nbsp;hlas mu přeskakoval.</p>

    <p class="MLP-text">Já mám taky svou čest, to jediný, co rakouské voják má!</p>

    <p class="MLP-text">Je konec, já už k&nbsp;vám nebudu chodit ani na obědy, ani na večeře, a&nbsp;vůbec! Já si budu zase hospodařit sám. Peníze jsó moje, dostanu je, a&nbsp;to hned!</p>

    <p class="MLP-text">Otec pohladil Pepina po zádech, ale ten se s&nbsp;odporem odtáhl.</p>

    <p class="MLP-text">Panská láska po zádech jezdí! Já jsu dělník a&nbsp;ty jseš pán! Řekl hořce strýc Pepin a&nbsp;zúžil oči a&nbsp;stáhl nazad uši jak kousavý kůň.</p>

    <p class="MLP-text">A&nbsp;tatínek zhasil lampy v&nbsp;garáži, zamkl a&nbsp;tak kráčeli tichým pivo­varským dvorem.</p>

    <p class="MLP-text"><span>Ležel jsem v&nbsp;posteli, četl jsem si kuchařku, kuchařku na celý rok, ten večer jsem byl tak mlsný, že jsem četl jenom jídla na neděli a&nbsp;velké svátky, ty recepty, které v&nbsp;kuchařce byly napsány červenými písmenky. Tak vešel otec, za ním strýc Pepin, a&nbsp;já jsem už věděl, že zase strýc Pepin udělal vzpouru, že už nechce, aby mu tatínek vedl peníze. Tatínek vytáhl dětský zápisníček na slovíčka, kam trpělivě každý týden zapisoval sto třicet korun, které strýc týdně bral za svoji práci, a&nbsp;potom tam celý týden zapisoval všechny peníze, které si strýc vybíral, pět korun na útratu denně, a&nbsp;pak příležitostná vydání, protože strýc každý týden chodil ještě pro peníze na organizaci a&nbsp;na prádlo. A&nbsp;potom otec každý týden strhl z&nbsp;platu pětatřicet korun, to byly obědy a&nbsp;večeře za týden, a&nbsp;zbytek dával otec strýci na spořitelní knížku. Teď strýc seděl a&nbsp;díval se cize, ani se neusmál. Tatínek počítal a&nbsp;pak podal strýci spořitelní knížku, na které bylo tři sta padesát korun, a&nbsp;zbytek peněz za týden.</span></p>

    <p class="MLP-text">Když, Jožko, myslíš, že umíš hospodařit, tak tady máš. A&nbsp;já jsem už nečetl, už jsem nemohl číst, matka, která ležela v&nbsp;posteli, si přetáhla peřinu přes hlavu. Cítili jsme se vždycky pokořeni, vždycky, když strýc udělal vzpouru, vždycky nás v&nbsp;rodině bylo míň, protože strýc Pepin vždycky stál jako vítěz, jako oběť. Teď držel ruku na klice a&nbsp;lil a&nbsp;chrstal do kuchyně a&nbsp;pokoje svoji zlost. Lidi to říkají sami, že mě vokrádáte, že já jsu hlópáček hlópé. A&nbsp;to, co mi dáváte k&nbsp;obědu a&nbsp;k&nbsp;večeři, to jsó zbytky, co jste nemohli sníst sami!</p>

    <p class="MLP-text">Matka odrhnula peřinu a&nbsp;zanaříkala.</p>

    <p class="MLP-text">Ale dneska jsme měli husu…</p>

    <p class="MLP-text">O&nbsp;husu nende, jde o&nbsp;to, že vy jste páni, a&nbsp;já jsu obyčejné dělník. A&nbsp;jednó to bude obráceně!</p>

    <p class="MLP-text">Vykřikl strýc Pepin a&nbsp;zahrozil.</p>

    <p class="MLP-text">Ta husa že vám nechutnala? Čtvrtku jste jí snědl!</p>

    <p class="MLP-text">Zvolala matka a&nbsp;zakryla si peřinou tvář.</p>

    <p class="MLP-text">Jedině to zelíčko!</p>

    <p class="MLP-text">Připustil strýc a&nbsp;pořád držel kliku a&nbsp;díval se střídavě na nás nenávistně, otec seděl a&nbsp;oddychoval a&nbsp;dírky u&nbsp;nosu se mu vzdouvaly, matka vytáhla ruce z&nbsp;peřiny, jako by se topila, celá se natáhla a&nbsp;obličej přikrytý, jen ty vztyčené paže pohybovaly dlaněma, já jsem měl pokrčené nohy v&nbsp;peřině, kuchařka ležela otevřená na mém klíně a&nbsp;já jsem věděl, že strýc má pravdu, ne vůbec, ale tu svoji, ne tu svoji, ale vůbec, i&nbsp;kdyby šetřil, tak nemohl si našetřit ani na domek, ani na auto, ani na to všechno, v&nbsp;čem jsme žili my, tři pokoje a&nbsp;krásné záclony a&nbsp;krásný nábytek. Jistě se u&nbsp;nás cítil hostem, cizincem, protože od nás se vždycky vracel do šalandy, kde měl jeden kavalec, jednu skříň. Měl pravdu, i&nbsp;když ji neměl, patřil jsem k&nbsp;pánům zrovna tak, jako strýc do konce svého života, nebo až do penze bude pořád dělník, zatímco otec nejdřív byl účetním, teď je správcem a&nbsp;určitě bude i&nbsp;řiditelem pivovaru. Jenomže já jsem taky věděl, že strýc Pepin žije jen ze dne na den, a&nbsp;to bylo v&nbsp;mých očích krásné, věděl jsem, že strýc Pepin je celý den promočený na važhauze, ale pořád je plný nadšení z&nbsp;toho, že je na světě, že má nějakou velikou radost, která se podobá bláznovství. Věděl jsem, že strýc Pepin prochází městečkem jako císař. V&nbsp;bílé námořní čepici zdobené zlatými šňůrami a&nbsp;velikou kotvou salutuje a&nbsp;uklání se, jako by přehlížel čestnou stráž, jako když přijede anglický král někam lodí a&nbsp;přijímá čestná hlášení. Zatím tatínek je od rána plný starostí a&nbsp;zlostí nad tím, co bylo, jedině doufal pořád, že se všechno zlepší v&nbsp;budoucnosti, ta budoucnost, to byl jeho sen, tam že teprve všechno bude krásné. A&nbsp;zatímco strýc Pepin držel kliku a&nbsp;díval se nenávistně na otce a&nbsp;na mne a&nbsp;na matku, která raději měla zakrytý obličej peřinou, já jsem si teprve v&nbsp;tu chvíli uvědomil, jak otec skoro všechny peníze, co mu zbyly, ukládal do pojistek, že jednou, až budou staří, až bude s&nbsp;matkou v&nbsp;penzi, dostanou čtvrt miliónu a&nbsp;pak si budou žít. Ale já jsem rád četl v&nbsp;novinách a&nbsp;ukazoval jsem to mamince, že lepší než pojistka že by bylo v&nbsp;létě o&nbsp;dovolené odjet jednou z&nbsp;Hamburku na cestu kolem Středozemního moře, druhé prázdniny na cestu do Švédska a&nbsp;na Špicberky a&nbsp;další prázdniny projet se Německem a&nbsp;Francií, a&nbsp;další cestu do Alp a&nbsp;do Itálie, že kolik by ty cesty stály pro nás tři, tak tolik zrovna se platí každý rok za to, aby za dvacet let dostali mí rodiče čtvrt miliónu. Ale maminka byla zrovna taková jako otec, milovala budoucnost víc než přítomnost, kterou nabízela cestovní kancelář Hapag, Hamburk, každý rok se těšit na nějakou krásnou cestu do ciziny a&nbsp;do zámoří. A&nbsp;strýc Pepin cestoval každý den, každý den obešel všechny hostince s&nbsp;dámskou obsluhou, bary s&nbsp;krásnými slečnami, vracel se k&nbsp;ránu, aby v&nbsp;šest hodin už v&nbsp;mokrých botách a&nbsp;hábech stál s&nbsp;bajlaufem u&nbsp;bednárny a&nbsp;bajloval mokré sudy.</p>

    <p class="MLP-text">Každýho pána patří drapnót a&nbsp;látnót s&nbsp;nim vo zem!</p>

    <p class="MLP-text"><span>Zvedl prst a&nbsp;tím prstem strýc Pepin píchl do vzduchu, ale ve skutečnosti píchl nás do srdce a&nbsp;vyšel na chodbu a&nbsp;zapráskl za sebou dveře tak, až se celý byt zatřásl. Tu noc noční hlídač pan Vaňátko, docela obtažený potem, ležel před kanceláří pod jeřábem na rozvinutém bandalíru, věrný psíček Trik mu ležel v&nbsp;nohách. Noční hlídač se díval na hvězdy, kuliši a&nbsp;sýčkové teskně volali na vysokých budovách pivovaru, pan Vaňátko se díval na hvězdy a&nbsp;věděl, že dneska nebude spát, protože sýčkové houkali a&nbsp;ten teskný sbor kulichů mu naháněl hrůzu. Tak snil o&nbsp;tom, jak by to dopadlo, kdyby mu někdo chtěl vyloupit kancelář a&nbsp;kasu. Když zdálky uslyšel, jak po kamenném mostě cvakají podkovy těžkého koně, zvuk kopyt se blížil k&nbsp;pivovaru, noční hlídač, kdyby nevěděl, že Bobík je už na jatkách, kde zejtra bude poražen, tak by přísahal, že to kráčí on, osmnáctiletý haflinger Bobi. Ale zvuk podkov se blížil. Tak noční hlídač vstal a&nbsp;trnul, přál si, aby podle pivovarské zdi a&nbsp;pak podle zamčené brány ta kopyta kráčela dál, přes trať dál do polí. Ale kopyta se zastavila u&nbsp;brány, a&nbsp;z&nbsp;čeho měl pan Vaňátko strach, to se stalo skutkem, u&nbsp;vrat zařehtal Bobík. A&nbsp;nočního hlídače obešla hrůza, a&nbsp;tak vzbudil tatínka a&nbsp;celý pivovar, že všichni mysleli, že pan Vaňátko má dopadeného zločince, tak křičel a&nbsp;mával rukama a&nbsp;rozsvítil všechny baterky, kterými byl ověšen, tak běhal a&nbsp;svolával všechny na pomoc. Když jsme doběhli, mužští v&nbsp;podvlíkačkách s&nbsp;holemi a&nbsp;lopatami k&nbsp;bráně, tak tam stál Bobík, který přišel domů, vrátil se do pivovaru. Otec otevřel bránu, popleskal koně po šíji, a&nbsp;slaďáci a&nbsp;strojník a&nbsp;bednářský otráveně šli zase spát, bílé dlouhé podvlíkačky se vzdalovaly a&nbsp;odcházely do tmy. Otec otevřel maštal, nalil vody, pak přinesl náruč sena. A&nbsp;haflinger Bobi zařehtal, bez ohlávky, docela nahý se asi vyvlíkl a&nbsp;vrátil se tam, kde byl rád, do maštale, bez které už asi nedovedl žít. Otec byl smutný, znovu popleskal haflingra po ostříhané šíji, zavřel maštal a&nbsp;zůstal s&nbsp;rukama na závorách, s&nbsp;hlavou u&nbsp;dveří stát, skoro tam visel, rozpřažený jako Ježíš na kříži, já jsem běžel domů a&nbsp;vklouzl pod peřinu, protože jsem slyšel dobře, tam u&nbsp;maštale jak tatínek zavzlykal.</span></p>
  </div>
</body>
</html>
