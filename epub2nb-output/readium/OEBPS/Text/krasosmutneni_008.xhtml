<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-5</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-4"><a id="x.37051"></a>Rozdělený byt</p>

    <p class="MLP-text-bez1radku">Doma jsme měli dvě kočky. Matka měla svého kocoura Celestýna, Celdu, otec svoji kočenku Militku. Celda, ten si mohl dovolit skoro všecko. Když spal na stole v&nbsp;kuchyni a&nbsp;zrovna byl čas k&nbsp;obědu, maminka prostřela v&nbsp;pokoji. Když spal na stole v&nbsp;pokoji a&nbsp;Militka na stole v&nbsp;kuchyni, tak jsme seděli na stoličkách a&nbsp;jídlo jsme měli na talířích na kolenou. Když ráno obě kočky se vrátily ze svých nočních cest docela promáčené rosou nebo zablácené od deště, tak rovnou vyskočily na vystlanou postel. Matka jim v&nbsp;tom nebránila, ale když přišel někdo na návštěvu a&nbsp;dal si klobouk na postel, matka vzala ten klobouk a&nbsp;pověsila jej na věšák. Když maminka šla večer do divadla na zkoušku, tak Celestýn ji doprovázel až na most, tam se schoval v&nbsp;křoví pod trafikou, a&nbsp;když se matka vracela, vyskočil a&nbsp;zase ji doprovázel nazpátek domů, do pivovaru. Otec zase měl svoji Militku, která za ním chodila i&nbsp;do kanceláře, dokonce i&nbsp;montovat Oriona. A&nbsp;když tatínek nikoho nepřemluvil, aby s&nbsp;ním montoval, tak vždycky Militka seděla na ponku, otec tak, jak rozmontovával motor, vyjmenovával a&nbsp;ukazoval Militce všechny součástky a&nbsp;kočka přivírala oči a&nbsp;potřásala v&nbsp;mozku obrazem tatínka, protože byla do něj zamilovaná. Celda měl otce taky rád, ale jen tak, že tatínek má rád maminku, do které se Celda zamiloval až po uši. A&nbsp;aby se otci zavděčil a&nbsp;ukázal mu, že v&nbsp;domě není nadarmo, tak každé ráno, když se otec probudil a&nbsp;díval se, jaké je venku počasí, pokaždé na okně byly vyrovnané Celdou nachytané myši, někdy i&nbsp;krysy. A&nbsp;otec je musel hákem od kamen dávat na lopatku a&nbsp;házet v&nbsp;zimě do rozpálených musgrávek číslo čtrnáct. V&nbsp;létě pak v&nbsp;kbelíku na uhlí je nosit až ke chlévům, vidlema nadzvednout hnůj a&nbsp;tam je pohřbít. Celda vážil čtyři a&nbsp;půl kilogramu. Nejdřív jsem zvážil sebe, a&nbsp;potom jsem vzal Celdu do náručí a&nbsp;zvážil kocoura. Když Celestýn byl zamilovaný, tak nepřišel domů někdy i&nbsp;čtrnáct dní. Matka často vstávala, v&nbsp;noci otevírala okno, pak dveře a&nbsp;volala do noci.</p>

    <p class="MLP-text">Celestýne, Celdo!</p>

    <p class="MLP-text">A&nbsp;naslouchala, ale Celestýn se nevracel. Jednou se nevrátil, ač zamilovaný nebyl. Matka marně volala do noci, marně vstávala za úsvitu a&nbsp;z&nbsp;prahu volala a&nbsp;pak naslouchala, ale Celestýn nepřišel. A&nbsp;pak chodila ke sladovně a&nbsp;volala do sopouchů a&nbsp;větracích kanálů, až jednou se jí zdálo, že v&nbsp;jednom tom větráku je slyšet mňoukání. Musel jsem se celý vsoukat do toho otvoru nad humnami a&nbsp;volat Celestýna. A&nbsp;i já jsem uslyšel tenké mňoukání, spíš žalostný nářek. A&nbsp;otec vzal všechny klíče a&nbsp;otvírali jsme sklady ječmene a&nbsp;sladu, ale Celestýn nebyl. Až poslední dveře, které vedly na půdu, kde byla veliká nastírací káď, takový obrovský trychtýř, který na dně měl uzávěr a&nbsp;kterým se mokrý ječmen pouštěl rovnou na humna, tam ze dna bylo slyšet mňoukání a&nbsp;žbluňkání. A&nbsp;když otec posvítil, tam ve vodě ležel Celestýn, hladký plech a&nbsp;pětimetrová hloubka mu zabránila, aby se vyškrábal nahoru, dokud měl ještě síly. Otec přinesl žebřík a&nbsp;sestoupil dolů, a&nbsp;když se vrátil s&nbsp;Celdou, visel pak šťastné matce přes ruku jako ručník. A&nbsp;matka zatopila a&nbsp;dala kocoura do trouby, a&nbsp;pak kapátkem na borovou vodu mu kapala mléko do tlamičky, a&nbsp;Celestýn ležel přes troubu jako utěrka, docela zbědovaný tím čtrnáctidenním půstem a&nbsp;zoufalostí. Druhý den se už posadil, ale pořád se kácel, třetí den už chlemtal mléko sám, pil ho pořád tolik, že se musel rozkročit, tak veliké měl břicho. Když se jen trochu naklonil, tak z&nbsp;něj vytékalo mlíko. Zvážil jsem se s&nbsp;ním a&nbsp;potom sám, a&nbsp;Celda ztratil dva kilogramy váhy. Pak seděl jen u&nbsp;zrcadla a&nbsp;díval se pořád jen na matku, tak ji pořád potěžkával ve svých očích, a&nbsp;když maminka k&nbsp;němu přišla, zavřel oči a&nbsp;dal jí hubičku rovnou doprostřed čela. Tak zase přibíral na váze, ale nikam se mu nechtělo jít, jen hrozně pořád jedl z&nbsp;misky u&nbsp;kamen, pořád pil mlíko, a&nbsp;pokaždé když vychlemtával poslední kapky, tak vždycky zapomněl, že váží o&nbsp;půl kila víc, a&nbsp;když chtěl vyskočit na prádelník k&nbsp;zrcadlu, tak vyskočil jen do polovičky a&nbsp;spadl na zem. A&nbsp;jako vždycky, když se Celestýnovi něco nepovedlo, tak přiběhl ke mně a&nbsp;lehce mě kousl do kotníku. Když ležel na zahradě a&nbsp;spadlo na něj jablko, tak rovnou přiběhl domů a&nbsp;kousl mě do kotníku, protože Celestýn, cokoliv se mu stalo, vždycky myslel, že jsem mu to udělal já. A&nbsp;já jsem mu jen odstavil židli, když na ni chtěl vyskočit, já jsem jej jen trochu polil, když jsem zalíval květiny, já jsem jen trochu přivřel okno, když Celestýn už letěl vzduchem do zahrady. Tak Militka a&nbsp;Celda s&nbsp;námi žili, dokonce ty naše kočky se staly domácími skřítky a&nbsp;bůžky, kteří nás pojí. Když matka chtěla něco vytknout tatínkovi, tak to říkala nahlas Celdovi, když otec chtěl matce říct, že ji má rád, tak to šeptal tak nahlas Militce, aby to uslyšela matka. A&nbsp;když oba měli něco proti mně, tak to říkali tak hlasitě svým kočkám, že já jsem se styděl a&nbsp;byl nešťastný. A&nbsp;obě ty kočky to věděly, věděly, že jsou v&nbsp;rodině nepostradatelné, a&nbsp;proto skoro každého čtvrt roku něco vyvedly. Stalo se to vždycky v&nbsp;noci. Najednou se zpod postele ozval takový hrůzný zvuk, jako když se trhá staré plátno. A&nbsp;pak ještě jednou. A&nbsp;to už otec seděl na posteli a&nbsp;matka taky, jen já jsem se probudil a&nbsp;usmíval jsem se, protože mne se ten zvuk netýkal, to nebyla moje věc, protože Militka patřila otci a&nbsp;Celestýn mamince. Pak se ložnicí začal šířit tak hrozný zápach, že za chvilku jako mlha přitáhl až ke mně, do kuchyně. Otec vyskočil z&nbsp;postele, protože vždycky ten děsný zvuk začal tam. Obtékal tatínkovu postel a&nbsp;spojoval se u&nbsp;stropu, odkud zase padal nazpátek, kde se mísil s&nbsp;puchem, který pořád vyvěral z&nbsp;jednoho místa pod otcovou postelí. Tatínek rozsvítil a&nbsp;běžel do kuchyně, ale Celestýn a&nbsp;Militka už seděli před zrcadlem a&nbsp;předstírali, že hluboce spí. Nikdy otec nevypátral, která z&nbsp;koček to udělala pod jeho postelí. A&nbsp;pak otec vzal kbelík a&nbsp;staré noviny, matka mu svítila a&nbsp;radila, otec se zasoukal pod postel a&nbsp;teď tatínek vydával vždy ten samý nářek a&nbsp;plival a&nbsp;křičel, fuj, fuj, fuj! A&nbsp;když se trošku vzpamatoval, tak namočil Národní politiku do kbelíku s&nbsp;vodou a&nbsp;nejdřív zhruba stáhnul ten kočičí průjem. Ale jako vždycky se Národní politika protrhla a&nbsp;otec hrábnul do mokrých kočičinců a&nbsp;klel a&nbsp;prskal pod postelí, snažil se někdy zvednout, ale že zapomenul, že je pod postelí, udeřil se do prkýnek a&nbsp;do matrací, a&nbsp;tak zase padl na podlahu, ležel tam jako želva v&nbsp;krunýři a&nbsp;musel stahovat novinami ten kočičí děs. A&nbsp;pak teprve utíral podlahu hadrem, maminka mu svítila a&nbsp;dodávala odvahu, říkala mu, že tohle je jednou za čtvrt roku, ale podstata mateřství je denně čtyřicet plínek, ale otec sebou mrskal zlostí a&nbsp;hnusem, tepal bosými chodidly, která vyčuhovala zpod postele. Když skončil úklid pod postelí, zase se tak směšně vyškrabal nazpátek, a&nbsp;když vylezl, posadil se, ruce mu visely přes kolena a&nbsp;oddychoval, vedle sebe měl kbelík plný Národní politiky a&nbsp;močůvky z&nbsp;vyždímaných hadrů. A&nbsp;matka otevřela okno, ale otec sebou až do rána tloukl a&nbsp;namotával na sebe prostěradlo, protože takový zápach rozbolavěl otci jeho jemnou duši. Ležel jsem v&nbsp;kuchyni v&nbsp;posteli, předstíral jsem, že spím, ale usmíval jsem se tomu, co jsem viděl, a&nbsp;přál jsem si, aby to kočky opakovaly každý týden. Celý den byl otec bledý, plival a&nbsp;šklebil se a&nbsp;tvrdil pokaždé, že to je smrad, jako když přetrhne děkana. Tak tatínek čtyřikrát do roka prožíval tu zkoušku kočičí lásky.</p>

    <p class="MLP-text">Dvakrát do roka měla Militka koťata a&nbsp;vždycky tatínkovi v&nbsp;nohách a&nbsp;v&nbsp;noci. Otec, když chodila za ním s&nbsp;břichem, tak před Militkou se schovával, ale Militka jako by měla dojem, že ta koťata bude mít s&nbsp;tatínkem, tak vytrvale za ním chodila, dívala se mu zamilovaně do očí. A&nbsp;otec prosil matku, aby se ujala toho porodu sama, že ženské si v&nbsp;těch věcech líp rozumí, že si poradí. Ale pokaždé, dvakrát do roka, v&nbsp;noci se ozval teskný nářek otce, nohy měl stažené u&nbsp;brady, celý se tiskl na přední pelest a&nbsp;volal o&nbsp;pomoc.</p>

    <p class="MLP-text">Proboha, ta bréca má v&nbsp;mý posteli koťata!</p>

    <p class="MLP-text">A&nbsp;matka rozsvítila, a&nbsp;opravdu. V&nbsp;nohách postele, na prostěradle, ležela Militka v&nbsp;mokrém láku a&nbsp;docela mokré koťátko jí viselo u&nbsp;zadku, Militka se otočila a&nbsp;překousla růžovou šňůrku a&nbsp;maminka koťátko vzala a&nbsp;Militka je lízala, a&nbsp;zatím z&nbsp;ní vyšlo druhé koťátko a&nbsp;otec vyplazoval jazyk a&nbsp;dělal béééé! a&nbsp;začal se dávit. A&nbsp;tak šlo jedno koťátko za druhým, vystupovaly z&nbsp;Militky jak z&nbsp;autobusu. Militka se dívala na otce, jakože tatínek ji do té situace připravil. Ráno už koťátka byla suchá, matka přinesla veliký proutěný koš a&nbsp;přenesla do něj koťata, a&nbsp;pak každý večer, než tatínek šel spát, tak matka dala koš s&nbsp;koťaty k&nbsp;jeho nočnímu stolku, a&nbsp;otec, než usnul, tak držel kočku za packu, ležela na zádech, a&nbsp;na všech cecíčkách cucala koťata a&nbsp;v&nbsp;domácnosti vládlo štěstí rodinného života. Celestýn, když přišel z&nbsp;venku, tak s&nbsp;Militkou si pokaždé dali upřímnou hubičku. A&nbsp;otec se usmál na matku, a&nbsp;matka mu ten úsměv vrátila. Ale Celestýn nebyl otcem koťat. Za Militkou chodil zdivočelý kocour, kterému jsme říkali Tatínek. Celestýn chodil na námluvy na druhé Zálabí, dokonce byl viděný až v&nbsp;Pístech. Tak za Militkou chodil Tatínek, ze kterého měl strach i&nbsp;Celestýn. Když přišel Tatínek, tak to nad pivovarem zahřmělo. Ten jistě vážil šest kilogramů. Byl celý jako z&nbsp;lesního medu. Měl jantarové obroučky v&nbsp;černých očích, pod krkem světlý jak luční med. Uši měl vroubkované od rvaček, a&nbsp;když se na mne podíval, tak jsem se začal bát, že kdyby mne přepadl, že by mne zakousl. Ale on mě měl trošku rád, protože byl zamilovaný do naší Militky. Celestýn, jak jenom cítil tu jeho vůni kocouří, tak utekl, protože jednou se potkal s&nbsp;Tatínkem u&nbsp;sladovny, oba vyšli a&nbsp;setkali se na samém rohu. A&nbsp;Tatínek tak dorval Celestýna a&nbsp;tak jej hrozně počural, že maminka dva dny umývala Celdu v&nbsp;kolínské vodě, a&nbsp;pořád smrděl, jako by spadl do močůvky za maštalemi. Ten Tatínek ostřikoval a&nbsp;tak značkoval svůj rajón půlkou zahrady, do jeho rajónu patřila bednárna a&nbsp;celá třešňová štěpnice až k&nbsp;řece. Ostatní si zase svými stříkanci označkoval Celestýn. Jednou jsem seděl ve větvích třešně, jen tak jsem jedl mazaný chléb a&nbsp;ležel jsem v&nbsp;koruně napoleonky, Militka už měla břicho plné koťat, docela se tam daly nahmatat jako články baterie. Ležela pod třešní na slunci a&nbsp;vyhřívala si kožíšek, když od bednárny se plížil Tatínek. Každou chvíli se zastavil a&nbsp;naslouchal, pak přišel až k&nbsp;Militce, dal jí hubičku a&nbsp;Militka sladce vzdychla a&nbsp;ležela dál. Tatínek si lehl k&nbsp;ní, tak napříč. Položil jí hlavu na břicho, já myslel, že si dal Militku pod hlavu jako polštářek, jako mufíka, ale viděl jsem, že Tatínek naslouchá, jak v&nbsp;břiše Militky se pohybují jeho koťata. Viděl jsem docela přesně, jak Tatínek měl otevřené oči a&nbsp;jak naslouchá, jako na telegrafní štangli. Pak zavřel oči a&nbsp;taky sladce vzdychnul, ležel s&nbsp;Militkou vzadu za bednárnou mezi lopuchovými listy a&nbsp;lebedou, já jsem se díval shora na ty zvířata a&nbsp;byl jsem rád, že Tatínek má Militku tak rád, docela jsem se usmíval nad jejich štěstím.</p>

    <p class="MLP-text">Tak Militka a&nbsp;Celestýn jako čtvero ročních počasí, jaro, léto, podzim, zima, žili s&nbsp;námi v&nbsp;deputátním bytě pivovaru, tatínek každý večer hladil svoji Militku a&nbsp;šeptal jí něžná slova tak, aby to slyšela i&nbsp;matka, maminka zase jednou za den, ale vždycky tak, aby to slyšel otec, hladila Celestýnka a&nbsp;do ucha mu říkala sladké hlouposti, které si říkají jen tuze zamilovaní lidé ve filmu nebo v&nbsp;románech. Čtyřikrát do roka tatínek musel se vsoukat za noci pod postel a&nbsp;vlastníma rukama čistit kočičí kotanec, který zaplnil byt hrozným zápachem. Ale jen jednou do roka jsme měli všichni krásné Vánoce. Tatínek strojil stromek s&nbsp;Militkou a&nbsp;matka strojila stromek s&nbsp;Celestýnem, já jsem se díval na to a&nbsp;nevěřil jsem očím. Každou ozdobu a&nbsp;každé cukroví a&nbsp;každou svíčku a&nbsp;každou prskavku, všechny andělské vlasy a&nbsp;hvězdy a&nbsp;nakonec i&nbsp;z&nbsp;barevného skla třpytící se špici na vrcholku smrku, to všechno se strojilo s&nbsp;kočkami a&nbsp;pro kočky, které tomu rozuměly, dívaly se s&nbsp;větším zájmem než já, bavily se tím vánočním stromkem víc než já, dokonce v&nbsp;tom vánočním stromku i&nbsp;bydlely. Někdy, když byla koťata tak jako letos, tak i&nbsp;ta koťata se nestačila divit, co je to za krásu, když se strojí takový vánoční stromek. A&nbsp;otec i&nbsp;matka, v&nbsp;prstech vánoční ozdoby, každou ukázali každému kotěti. A&nbsp;když zavěšovali rodiče ty ozdoby, brali pak každé kotě zvlášť, aby pacičkou si zacinkalo s&nbsp;třpytivou hvězdou, čokoládovým beránkem, pantoflíčkem. A&nbsp;já jsem seděl na obrácené židli, hlavu opřenou v&nbsp;dlaních o&nbsp;opěradlo, a&nbsp;díval jsem se a&nbsp;usmíval jsem se, měl jsem pocit, že já jsem otcem svých rodičů, že to, co vidím, je hra malých dětí. A&nbsp;když byl stromek ustrojený, tak Celestýn se stočil do klubíčka na prvním patře smrkových větví, nad něj se stočila Militka, a&nbsp;koťata si vylezla ještě do vyšších pater, do větviček smrku nasedajících na jehličnatý kmen. A&nbsp;matka rozsvítila svíčky, pak klečela, z&nbsp;druhé strany klečel otec a&nbsp;každý z&nbsp;jedné strany vánočního stromečku se dívali skrz ty větve na sebe, ty kočky a&nbsp;koťata je pojily, ta zvířátka udělala z&nbsp;mé matky a&nbsp;otce malé děti a&nbsp;já jsem se cítil vyhoštěný, protože já jsem si už nedovedl ani hrát. A&nbsp;hráli si za mne mí rodiče.</p>

    <p class="MLP-text">Na Štědrý den, než jsme zasedli ke štědrovečerní večeři, Celestýn jedl rybu a&nbsp;kostečka mu zaskočila a&nbsp;začal krchtat. A&nbsp;rovnou běžel ke mně a&nbsp;kousl mě lehce do kotníku. Otevřel jsem mu dveře, aby se šel vydávit ven. Militka byla stočená v&nbsp;prvním patře vánočního stromku, tři koťata nad ní, vždy každé o&nbsp;patro výš, svíčky hořely, v&nbsp;rádiu hráli Tichá noc, svatá noc. Matka v&nbsp;kuchyni dosmažila ryby a&nbsp;odvázala zástěru. Otec se díval na vánoční stromeček a&nbsp;usmíval se.</p>

    <p class="MLP-text">Jdi pro Celestýna, budeme večeřet, řekla maminka.</p>

    <p class="MLP-text">Otevřel jsem dveře na dvůr, hvězdy se třpytily nad pivovarem. A&nbsp;přes zasněženou zahradu letěl Celestýn a&nbsp;řval, za ním běžel zdivočelý kocour Tatínek. Než jsem stačil přivřít dveře, nejdřív vletěl Celda, těsně za ním Tatínek, který srazil na chodbě Celdu a&nbsp;hrozně jej postříkal.</p>

    <p class="MLP-text">A&nbsp;vletěli do kuchyně a&nbsp;Tatínek prackou srazil znovu Celestýna a&nbsp;zase jej pomočil. Tak Celda se chtěl zachránit v&nbsp;pokoji a&nbsp;běžel tam, ale Tatínek letěl za ním a&nbsp;tak, jak běžel, značkoval si svůj nový rajón, který rozšířil o&nbsp;chodbu a&nbsp;půlku kuchyně, a&nbsp;teď jak letěl pokojem, rozdělil i&nbsp;náš pokoj stříkanci své děsně smrdící voňavky. Z&nbsp;rádia hráli a&nbsp;zpívali Heilige Nacht, stille Nacht, když Celestýn vběhl na stromeček, ale Tatínek za ním. Tak pokáceli stromek i&nbsp;s&nbsp;koťaty. Dvě koťata zalezla pod skříň v&nbsp;hrůze, a&nbsp;to koťátko, které odhadlo, že nedostihne pod skříň a&nbsp;ani pod kanape, převrátilo se na záda a&nbsp;dělalo, že je mrtvé. Otec rychle otevřel okno, a&nbsp;tím vyskočil do štědrovečerní noci Celestýn a&nbsp;za ním Tatínek. Jen ty jejich ocasy vztyčené jak pohrabáč se zasunuly do tmy. A&nbsp;vánoční stromeček zapálil záclony, a&nbsp;otec, když strhl ty velebně hořící záclony, na které matka uháčkovala obrazy z&nbsp;andílků tvořících Jaro, Léto, Podzim, Zima, garnýž uhodila otce do hlavy. Ale otec udupal a&nbsp;matka ulila kouřící a&nbsp;doutnající zbytky záclon. A&nbsp;když jsme postavili stromeček, koťata se vzpamatovala a&nbsp;opět se uhnízdila ve svých patrech smrkových větví, Militka ulehla pod stromek a&nbsp;dál sladce vzdychala a&nbsp;spala. Prostředkem našeho bytu se táhla kocouří vůně, kterou zdivočelý kocour označkoval a&nbsp;tak zaokrouhlil a&nbsp;vnitřně scelil oblast svého kocouřího práva.</p>

    <p class="MLP-text">Otec zavřel okno a&nbsp;znovu rozsvítil svíčičky. Matka nesla na stůl rybí polévku s&nbsp;houbovými nočky.</p>

    <p class="MLP-text">Chudák Celestýn, řekla matka.</p>
  </div>
</body>
</html>
