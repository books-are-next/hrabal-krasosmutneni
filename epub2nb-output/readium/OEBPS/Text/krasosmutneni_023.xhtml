<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-20</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-19">Armagedon</p>

    <p class="MLP-text-bez1radku">Když byla hodina mluvnice, pan řídící učitel vyzval nás, žáky, abychom se seřadili, a&nbsp;pak nás vyvedl na náměstí. Nejdřív jsme myslili, že nás vede pod podloubí, kde po prohrané bitvě u&nbsp;Kolína odpočíval a&nbsp;spal Fridrich Veliký. Ale pan řídící učitel nás vedl do prostředka náměstí. A&nbsp;já jsem myslel, že nás vede nám ukázat kašnu, která už tady není, kde ale než Fridrich Veliký šel spát pod podloubí, tak seděl na dřevěných rourách, kterými vedla voda z&nbsp;Turecké věže, městské vodárny. Ale ani tady se pan řídící učitel nezastavil, aby nám ukázal kašnu, která už zmizela v&nbsp;minulém století, kde seděl na dřevěných rourách Fridrich Veliký a&nbsp;rozebíral příčiny své porážky. Vedl nás k&nbsp;mariánskému sloupu. A&nbsp;tady nás shromáždil a&nbsp;my jsme mysleli, že když ten sloup byl postaven proti moru, že místo hodiny mluvnice nám řekne, že příchod okupačních německých vojsk je něco zrovna tak hrozného, jako byl před dávnými lety mor. Ale pan řídící učitel nás vyzval, abychom se shromáždili kolem německé a&nbsp;české vyhlášky obyvatelstvu. A&nbsp;na té české vyhlášce bylo napsáno, že německá armáda přišla, aby ochránila český národ před nepřáteli, a&nbsp;že kdo by se tomu bránil, tak bude postaven před válečný soud. A&nbsp;podepsaný byl velitel okupačních vojsk Blaskowicz. A&nbsp;pan řídící učitel vytáhl červenou tužku a&nbsp;podškrtal deset hrubých chyb, které byly vytištěny v&nbsp;té výzvě českému národu, a&nbsp;potom ještě deset chyb proti duchu české řeči. A&nbsp;když to podškrtal, tak jako škrtal v&nbsp;domácích úkolech, napsal pod Blaskowicze: Úprava 3, Gramatika 5… a&nbsp;řekl, že tady máme příklad, jak se psát nemá, a&nbsp;že každý, kdo dělá takové hrubé chyby, nemůže se považovat za reprezentanta kulturního národa, a&nbsp;když sám velitel říšské armády dělá takové hrubky, tak už napřed to prohrál, protože jen ten je lepší, kdo se líp vyjadřuje. A&nbsp;šli jsme zase do školy. Ještě víc rozrušil příjezd okupační armády řezníka, který boural na jatkách maso, pana Vašíčka. Ten už dva roky před příchodem vojsk jezdil na bicyklu městečkem a&nbsp;vesnicemi a&nbsp;hlásal, že poslední bitva vzplane, a&nbsp;aby lidé dělali pokání, aby se připravovali na tu poslední bitvu, kterou povedou andělé vedeni samotným archandělem Gabrielem. Ale lidé se mu smáli, pan Vašíček jezdil dál na kole hlásat poslední bitvu, které říkal Armagedon. A&nbsp;když viděl, jak se mu lidé smějí, tak na ně jen volal Armagedon. A&nbsp;lidé zase na oplátku mu říkali, přezdívali jej Armagedon. A&nbsp;tak řezník pan Armagedon hlásal dál to svoje poselství, a&nbsp;protože neuměl tak hovořit a&nbsp;trošku se zakoktával, koupil si kufříčkový gramofon, zesílil zadní nosič na svém bicyklu a&nbsp;místo přednášky a&nbsp;kázání pustil gramofonovou desku a&nbsp;ta zesílená reproduktorem hlásala poslední bitvu, Armagedon. Když přijeli Němci se svými vojsky, pan Armagedon jásal. Myslel a&nbsp;taky to hlásal po městečku a&nbsp;na vesnicích, že říšská armáda je tím vojskem, se kterým se utkají andělské nebeské armády pod vedením archanděla Gabriela a&nbsp;zvítězí v&nbsp;poslední bitvě a&nbsp;potom bude trvalý světový mír. Byl si tím pan Armagedon jist, že si koupil ještě jednu gramofonovou desku, a&nbsp;když skončila ta první deska o&nbsp;Armagedonu, na závěr pustil i&nbsp;tu druhou, kde dechová hudba hrála a&nbsp;sbor zpíval… Poslední bitva vzplála. Ale pan starosta se lekal hlavně té druhé desky a&nbsp;lidé z&nbsp;městečka taky. Takže když jel na bicyklu řezník, který na jatkách boural maso, pan Armagedon, a&nbsp;zastavil se, lidé před ním prchali, nechtěli nic slyšet, zacpávali si uši a&nbsp;křičeli, že nic neviděli, že nic neslyšeli, že se na nic nepamatují. A&nbsp;prchli před řezníkem a&nbsp;gramofonovými deskami zrovna tak, jako utíkali před tatínkem, aby nemuseli mu ze soboty na neděli přidržet na dvě hodinky kontramatku. Pak přišly zprávy, že Němci už pro pobuřování zavřeli několik lidí. A&nbsp;tak kam přijel řezník pan Armagedon, tak lokály se najednou vyprázdnily, poutě najednou skončily, lidé z&nbsp;korza se rozutekli, protože každý věděl, že sice pan Armagedon má pravdu, ale každý se té pravdy bojí a&nbsp;raději je živý jako psíček než mrtvý jako v&nbsp;zoologické zahradě lev. A&nbsp;když do města přišli vojáci a&nbsp;ubytovali se ve velkém domě naproti soudu, řezník tam přijel s&nbsp;bicyklem. Bylo dopoledne a&nbsp;opřel bicykl o&nbsp;zeď toho domu s&nbsp;říšskými vojáky a&nbsp;zvedl víko kufříkového gramofonu, rozkročil se před ten třípatrový dům, na kterém ve výši druhého patra se táhl nápis: Okny vcházej čerstvý vzduch, dveřmi dobrá vůle, rozkročil se a&nbsp;volal do otevřených oken. Žoldnéři, poslední bitva vzplála, kde jste? Pojďte ven! Ale okny bylo slyšet zvuk páček psacího stroje. Biřicové, bojíte se poslední bitvy! Armagedon! zvolal řezník, který boural na jatkách maso, do oken a&nbsp;stál rozkročený a&nbsp;očima metal nenávistné pohledy na celý dům. Ale ten byl tichý, jen z&nbsp;otevřeného okna cvakal psací stroj, a&nbsp;když došel na konec řádku, zacinkal.</p>

    <p class="MLP-text">A&nbsp;pan Armagedon natáhl péro, nasadil desku a&nbsp;dechová hudba a&nbsp;sbor zpíval… Poslední bitva vzplála, dejme se na pochod… A&nbsp;z&nbsp;okna se vyklonil říšský voják, pak druhý, z&nbsp;třetího okna vyrazila hlava velitele, pak v&nbsp;útrobách domu byly slyšet povely a&nbsp;dupot holínek a&nbsp;ze dveří se vyřítili tři vojáci, srazili kolbou pušky řezníka, a&nbsp;pak se zvedla vojenská puška, zablyštěl se bajonet a&nbsp;úderem shora voják rozbil gramofon i&nbsp;s&nbsp;deskou, gramofon letěl na dláždění ve slunci, rozbitá černá deska se rozletěla jako skleněná váza a&nbsp;péro vyskočilo z&nbsp;útrob gramofonu a&nbsp;svištělo a&nbsp;břinkalo dlážděním až k&nbsp;soudu, tam se ta ocelová pružina zastavila o&nbsp;zeď a&nbsp;hrozivě pérovala vzduchem. A&nbsp;přijelo vojenské auto a&nbsp;vojáci zvedli zakrváceného pana Armagedona, který se ale smál, a&nbsp;když jej nakládali pod plachtu, pořád jen volal Armagedon!</p>

    <p class="MLP-text">A&nbsp;náměstí bylo tiché, u&nbsp;soudu se chvělo ocelové pero gramofonu, pak vyšel z&nbsp;budovy bledý úředník, měl černé smuteční šaty se zeleným vyložením kolem krku, a&nbsp;sbíral a&nbsp;pečlivě ukládal do veliké obálky kousky a&nbsp;střípky gramofonové desky.</p>

    <p class="MLP-text">Stál jsem pod podloubím, za mnou jak hnědá veliká andělská křídla byly otevřené dva díly vrat krámu pana Rehra, díval jsem se Soudní ulicí až k&nbsp;domu, odkud odvedli řezníka pana Vašíčka, a&nbsp;viděl jsem, že tak jako výzva k&nbsp;národu byla plná pravopisných chyb generála Blaskowicze, tak Němci pokračují v&nbsp;těch samých chybách, četl jsem v&nbsp;novinách pravopisnou chybu v&nbsp;Polsku a&nbsp;potom ve Francii a&nbsp;Belgii a&nbsp;pořád jen ty samé hrubky, které Němci provádějí na národech a&nbsp;lidech, a&nbsp;oni ani nemohou ty chyby nedělat. A&nbsp;věděl jsem, že za mnou pod staženou žárovkou, ač venku svítilo slunce, pan Rehr naposledy srovnával smrduté kožky, sepisoval svůj krám, protože od žida už nikdo nesměl brát peníze za staré kosti a&nbsp;kůže, slyšel jsem, že pan Rehr pojede někam do Polska, do Haliče, tam, odkud přišel.</p>

    <p class="MLP-text">A&nbsp;pak opravdu přišel ten den. Stál jsem pod podloubím, za mnou byla zavřená vrata krámu, kde se kupovaly kůže a&nbsp;kosti, pan Rehr s&nbsp;kufříky a&nbsp;balíky seděl na lavičce pod morovým mariánským sloupem, vedle něj jeho paní, která se dívala pořád na dláždění a&nbsp;byla bledá a&nbsp;nepohnula víčkem, vedle ní Egon, kluk, který chodil do druhé třídy. Tak tam seděli a&nbsp;dívali se, nikdo je nehlídal, ale já jsem věděl, že je někdo hlídá na dálku, věděli jenom, že mají čekat na náměstí, že až nákladní auto říšské armády sebere židy v&nbsp;obcích a&nbsp;jiných městečkách, že naloží i&nbsp;pana Rehra a&nbsp;odveze je někam do Haliče. A&nbsp;já jsem se divil, proč zrovna jeho, protože kupovat staré páchnoucí kůže nikdo neuměl a&nbsp;nedělal to s&nbsp;takovou radostí jako pan Rehr, který se usmíval, i&nbsp;když v&nbsp;létě vlak kostí hnil a&nbsp;bělil se sluncem u&nbsp;starého Labe a&nbsp;zápach táhnul rovnou do okna pana Rehra. A&nbsp;tak jsem stál u&nbsp;zavřeného krámu a&nbsp;z&nbsp;Mostecké ulice vyšel pomatený bratr pana Rehra Oskar, ten, který hlídal ty hromady kostí v&nbsp;dlouhém kaftanu a&nbsp;holinkách, který míval z&nbsp;toho hlídání takovou žízeň, že jsme se před jejich stavením tam u&nbsp;starého Labe otáčeli kolem pumpy a&nbsp;Oskárek pil jeden půllitr za druhým, někdy jich vyzunkal deset, někdy patnáct půllitrů vody. A&nbsp;pak se vyzul, stál vedle hromady kostí po kolena ve vodě stařiny, pískal si a&nbsp;přemýšlel, dokonce říkali, že kdysi uměl pět jazyků a&nbsp;byl ve světě a&nbsp;rozuměl filozofii tak dobře, že když domyslel všechno, tak se z&nbsp;toho <span>zbláznil</span>, pomátl tak, že všechno zapomněl a&nbsp;tak hlídal veliké a&nbsp;dlouhé hromady kostí, ze kterých flaksy a&nbsp;zbytky masa vyhnívalo slunce a&nbsp;vyhryzávaly do běla krysy. Každému, koho Oskárek potkal, říkal jedno a&nbsp;to samé.</p>

    <p class="MLP-text">Pět minut bejt chytrej.</p>

    <p class="MLP-text">A&nbsp;coural kaftanem a&nbsp;nosil černý klobouk a&nbsp;házel si jednu ruku v&nbsp;chůzi až na záda kolem boků. A&nbsp;zrovna tak přišel k&nbsp;mariánskému sloupu a&nbsp;kufr mu nesl Křesílek, můj spolužák, který neuměl číst ani psát, který vyšel pátou třídu a&nbsp;teď nakládal u&nbsp;pana Rehra kůže a&nbsp;staré kosti a&nbsp;dvakrát týdně je jako závozník vozil náklaďákem do Prahy, před válkou někdy až do Mnichova. A&nbsp;Křesílek nesl vesele kufr, když jej postavil vedle kufrů pana Rehra, pozdravil vesele.</p>

    <p class="MLP-text">Dobrý den, pane šéf!</p>

    <p class="MLP-text">A&nbsp;Oskárek stál, ruku hozenou za záda, naražený černý veliký klobouk, stál a&nbsp;chvíli se tahal za pejzy, vždycky lesklé od cukrové vody. Křesílek se posadil na obrubník mariánského sloupu, a&nbsp;to bylo vždycky jeho, i&nbsp;v&nbsp;té páté třídě, že Křesílek se nesměl podívat na svoje šaty, jak uviděl jedinou nitku, tak za ni zatáhl a&nbsp;tak jedna vytažená nitka povytáhla druhou. A&nbsp;Křesílek přišel v&nbsp;těch šatech, které mu pan Rehr koupil minulý týden. A&nbsp;teď Křesílek seděl, čekal na odjezd svého šéfa, seděl a&nbsp;jeho prsty čile vytahovaly jednu nitku za druhou, až si vytahal celou nohavici, už kalhoty kulhaly o&nbsp;jednu nohavici až nad kolena. A&nbsp;pan Rehr se už nedíval, odkud přijede nákladní auto říšské armády, ale díval se zlostně, tak jako vždycky, když si Křesílek vytahoval nitě za hromadami kostí. A&nbsp;teď se pan Rehr zrovna tak díval na rychlé prsty vytahující nitě, Oskárek s&nbsp;hlavou zvrácenou a&nbsp;v&nbsp;dlouhém kaftanu se díval do nebe a&nbsp;jeho klobouk byl jako černá svatozář. A&nbsp;pan Rehr vzkypěl, ale najednou Egon, ten jeho syn řekl</p>

    <p class="MLP-text">Tatínku, už půjdeme domů!</p>

    <p class="MLP-text">A&nbsp;pan Rehr zrudnul ve tváři a&nbsp;rozeběhl se k&nbsp;mariánskému sloupu a&nbsp;dal shora Křesílkovi pohlavek, takový, jako dával pan děkan ve škole, když jsme to nejmíň čekali. Křesílek bradou narazil na koleno a&nbsp;pak zvedl oči, jako vždycky, jako by se probudil, a&nbsp;díval se v&nbsp;úžasu na tu svoji nahou nohu do půlky stehna. A&nbsp;pan Rehr nad ním stál a&nbsp;křičel, a&nbsp;tak neviděl, jak z&nbsp;Mostecké ulice přijelo nákladní auto, a&nbsp;když zastavilo u&nbsp;lavičky u&nbsp;morového sloupu, bylo vidět, jak pod plachtou jsou samé bledé tváře a&nbsp;vyplašené oči. A&nbsp;z&nbsp;kabiny vyskočil německý voják, zvedl karhák na zadní sajtně a&nbsp;s&nbsp;řinkotem ji pustil dolů, pak pohybem pušky dal znamení, aby rodina pana Rehra nastoupila. V&nbsp;sajtně byl otvor pro špičku botky, ale paní byla tak rozčilená, že pořád šlapala mimo ten jeden schod v&nbsp;sajtně. Voják ji pomocí kolby vynesl, plachta se zavlnila. Pak Egon zatahal pana Rehra za rukáv, pan Rehr pořád křičel nad Křesílkem, že zničil tak krásný šaty, které mu koupil pan Rehr na reprezentaci jeho firmy. A&nbsp;tak nastoupil rozkacený pan Rehr, ještě z&nbsp;auta odhrnul plachtu a&nbsp;hrozil Křesílkovi. Když nakládali Egona, tak ten už v&nbsp;pláči vykřikl.</p>

    <p class="MLP-text">Tatínku, já chci domů!</p>

    <p class="MLP-text">A&nbsp;jeho hlas se nesl náměstím, vytryskl nahoru jako socha Panny Marie na morovém sloupu, ale nikdo nic neslyšel, nikdo se na nic nepamatoval, nikdo nic nevěděl. Oskárek, než jej naložili vojáci mezi ostatní židy, zvedl ramena a&nbsp;řekl.</p>

    <p class="MLP-text">Pět minut bejt chytrej!</p>

    <p class="MLP-text">A&nbsp;Křesílek pomohl naložit kufry a&nbsp;vykřikl.</p>

    <p class="MLP-text">Na shledanou, pane šéf!</p>

    <p class="MLP-text">A&nbsp;posadil se na obrubník mariánského sloupu, a&nbsp;když se zadíval na svoji nohavici, teď bez starostí, teď s&nbsp;ohromnou chutí se dal do vytahování nití. Odpoledne, když jsem se šel podívat, uviděl jsem Křesílka sedět na obrubníku mariánského sloupu přesně tak, jak jsem si jej představoval. Už z&nbsp;kalhot byly jen šortky a&nbsp;z&nbsp;kabátu mu visel na krku jen límec. Armagedon.<a id="x.37104"></a></p>
  </div>
</body>
</html>
