<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-23</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-22">Altánek z&nbsp;proutí</p>

    <p class="MLP-text-bez1radku">Když přišel rozkaz z&nbsp;hejtmanství, že všechna nákladní auta musejí na frontu, otec nečekal, až dojde i&nbsp;na osobní auta. Rozmontoval škodovku čtyřistatřicítku ne proto, aby se dopátral tajemství, proč pořád tak dobře chodí, ale aby pneumatiky a&nbsp;motor přečkaly válku. Divil jsem se, proč otec rozpustil kbelík sádla a&nbsp;nastavěl na stůl sklenice na zavařování ovoce, ale pak jsem se usmíval, když tatínek dával do sklenic karburátor a&nbsp;rozdělovač a&nbsp;válec zrovna tak, jako by zavařoval hrušky a&nbsp;třešně. Pak zalil součástky vepřovým sádlem a&nbsp;postavil je do špajzu zrovna tak jako ostatní zavařené ovoce. A&nbsp;ten večer mi poručil, abych včas vyzvedl strýce Pepina, než mu uteče za krásnými slečnami do městečka. A&nbsp;viděl jsem strýce, jak se sprchuje, každý den se sprchoval, viděl jsem jeho tělo a&nbsp;musel jsem uznat, že strýc Pepin je samý sval a&nbsp;šlacha, jako nějaký finský závodník. Jak Nurmi. A&nbsp;strýc stál ve sprše, nikdy se nemydlil, protože neměl mýdlo, stál a&nbsp;díval se vzhůru a&nbsp;horká voda po něm tekla, obtahovala strýcovo tělo. A&nbsp;když vystoupil ze sprchy, tak se rovnou oblíkal, protože neměl ručník. Tak s&nbsp;promočenou košilí si natáhl kalhoty a&nbsp;nakonec čepici si narazil ještě na mokré vlasy. A&nbsp;já jsem strýce prosil, aby tatínkovi jen na půl hodinky pomohl nikoli s&nbsp;montováním, ale s&nbsp;uložením pneumatik. A&nbsp;strýc se smál, zářil, a&nbsp;než jsme došli na večeři, kdy se stmívalo, otec nás odvedl do garáže, kde stála škodovka čtyřistatřicítka na špalkách. A&nbsp;potichu a&nbsp;beze světla jsme kuláčeli pneumatiky až na střechu sladovny, střechu, na které byla vrstva písku a&nbsp;křemenných kamínků, kde rostl mech a&nbsp;netřesky. A&nbsp;když jsme vyskočili oknem na mírnou střechu, pořád jsem nevěděl, kam tatínek chce uložit ty pneumatiky. Až odsunul dekl zbytku starého komínu, který byl v&nbsp;té samé rovině jako střecha sladovny, a&nbsp;usmál se a&nbsp;ukázal prstem do té hluboké studny. A&nbsp;<span>strýcova</span> námořní čepice svítila večerem a&nbsp;otec zmizel. Když se vrátil, kolem ramene měl lana a&nbsp;provazy svázané, jako to nosí horolezci. A&nbsp;já jsem chtěl podvázat provaz kolem pneumatiky, ale otec ovázal provaz strýci kolem prsou.</p>

    <p class="MLP-text">Nejdříve musíme prozkoumat dno, pravil otec.</p>

    <p class="MLP-text">A&nbsp;vzal strýcovu čepici, opatrně ji položil do žlutých netřesků. A&nbsp;pak přivedl strýce nad hlubinu komínu a&nbsp;rukama ukazoval, co má strýc dělat. A&nbsp;tak strýc Pepin sestupoval po starých ramlích do útrob komínu, otec jej přidržoval provazem, popouštěl lano a&nbsp;najednou se ten provaz napnul a&nbsp;strýc zůstal viset. Tatínek oběma rukama držel lano a&nbsp;tiše mi řekl, abych rozsvítil baterku. A&nbsp;viděli jsme, jak uprostřed komínu chybějí kramle a&nbsp;strýc visí a&nbsp;snaží se zachytit rukama a&nbsp;nohama, ale jen seškraboval mastné černé saze. A&nbsp;otec popouštěl lano tak dlouho, až strýc byl v&nbsp;sazích nejdřív po kolena, potom do pasu a&nbsp;nakonec po prsa stál na dně komínu v&nbsp;sazích.</p>

    <p class="MLP-text">Jožko, máš pevně pod nohama? volal otec a&nbsp;nakláněl se hluboko, jak mohl nejhlouběji do komínu.</p>

    <p class="MLP-text">Je to tady dobrý, samý krásný saze! řekl strýc vzhůru.</p>

    <p class="MLP-text">A&nbsp;otec se zaradoval.</p>

    <p class="MLP-text">Saze jsou nejlepší konzervační prostředek, daleko lepší než olej, než vepřový sádlo! a&nbsp;podvázal pneumatiku a&nbsp;opatrně ji spouštěl do tmavého komínu, svítil jsem baterkou a&nbsp;strýc rozvázal provaz a&nbsp;ponořil pneumatiku do sazí, které se zavřely, aby taženy průvanem stoupaly vzhůru jako černá pára, černé útržky mračen. A&nbsp;tak čtyři pneumatiky už byly konzervovány, až ta poslední, ta rezervní pneumatika spadla dolů, protože se o&nbsp;hranu komína předřel provaz. Strýc ustoupil, ale pneumatika, než klesla ke dnu, tak vyrazila gejzír jemných sazí jak černý pudr stoupal vzhůru nesen průvanem sloup, který vyletěl nad komín a&nbsp;pak se rozplýval a&nbsp;něžně se houlil po střeše sladovny. Otec se chytil oběma rukama obruby komínu a&nbsp;volal dolů.</p>

    <p class="MLP-text">Jožko, nestalo se ti nic?</p>

    <p class="MLP-text">Ale z&nbsp;hlubiny se ozývalo jen kýchání, svítil jsem baterkou a&nbsp;viděl jsem, jak strýc kýchá a&nbsp;vždycky jeho brada i&nbsp;s&nbsp;obličejem se celá ponoří do sazí. A&nbsp;pak se strýc opřel o&nbsp;stěnu komína, a&nbsp;zíval a&nbsp;najednou se svezl a&nbsp;zmizel, jen se dělaly bubliny, jak dýchal, tak hladina se čeřila. A&nbsp;otec se polekal. Ovázal si lano kolem prsou a&nbsp;prosil mne, že už jsem chasník, ať ukážu, že mám sílu. A&nbsp;sestupoval dolů, když dosáhl poslední kramle, zvolal vzhůru.</p>

    <p class="MLP-text">Teď napni síly, chybí tady pět kramlí!</p>

    <p class="MLP-text">A&nbsp;zaklonil jsem se, rozkročil a&nbsp;povoloval jsem provaz tak dlouho, až se provaz uvolnil, posvítil jsem baterkou a&nbsp;otec stál po prsa v&nbsp;sazích, teď nohama hledal po dně, tak jak se hledají utopení. A&nbsp;zaradoval se, ponořil se do sazí, které se zvířily a&nbsp;stoupaly v&nbsp;chomáčcích vzhůru, jako páry nad rybníčkem. A&nbsp;když se zvedl a&nbsp;saze po něm stekly, držel v&nbsp;pase strýce Pepina, ovázal jej provazem a&nbsp;já jsem oběma rukama ručkoval a&nbsp;vytahoval provaz přes hranu komínu. A&nbsp;najednou jsem cítil, že se provaz uvolnil a&nbsp;strýc Pepin už stál na kramli a&nbsp;stoupal a&nbsp;já jsem jej lehce přidržoval. Když se objevila jeho hlava, přestože byla tma, viděl jsem, jak je černý, jako kus slezského uhlu. A&nbsp;vyskočil a&nbsp;rovnou si lehl na záda, díval se vzhůru do hvězd, kolem něj kvetly žluté netřesky a&nbsp;strýc vykašlával saze. Pak jsem spustil lano a&nbsp;otec se uvázal a&nbsp;vytáhl jsem jej až na samý okraj. Držel se křečovitě obruby komína, jako závodní plavec, když doplaval světový rekord, hlavu kladl na hřbet ruky a&nbsp;chvíli to trvalo, než nabral síly a&nbsp;vytáhl se přes okraj. Pak ležel vedle Pepina na zádech, rozhodil ruce a&nbsp;nohy a&nbsp;díval se do nebe a&nbsp;krchlal ze sebe saze. Tak leželi v&nbsp;netřescích, stočil jsem lana a&nbsp;provaz, zasunul jsem dekl na starý komín. Strýc Pepin se obrátil, ležel na loktech a&nbsp;sípal.</p>

    <p class="MLP-text">Pak do černých prstů vzal bílou námořní čepici, nasadil si ji na hlavu a&nbsp;usmívaje se vyskočil oknem na chodbu sladovny. Za chvíli jeho bílá čepice čárala bílou cestu pod lipami kolem váhy, k&nbsp;bráně a&nbsp;zmizela. Strýc Pepin se šel podívat, co dělají krasavice na Žofíně a&nbsp;v&nbsp;Avionu, proč bez něho nemohou žít.</p>

    <p class="MLP-text">Ten večer otec poslouchal zprávy z&nbsp;rádia, aby věděl, jak se přiblíží fronta, tak že zase vezme provazy a&nbsp;lana a&nbsp;vytáhne z&nbsp;komína ty pneumatiky, ze zavařovacích lahví karburátor a&nbsp;ostatní součástky potopené ve vepřovém sádle. Ale nejlepší zprávy o&nbsp;tom, jak se pohybují fronty stále blíže a&nbsp;blíž k&nbsp;Berlínu, ty jsme viděli na panu Friedrichovi, inženýru, hejtmanovi v&nbsp;říšské uniformě, který už druhý rok na pivovarských humnách dává dohromady soustruhy, aby jeho hamburská firma mohla pracovat dál. Když se fronta pohnula k&nbsp;Vratislavi, tak hejtman sedával už odpoledne tam vzadu za sladovnou, tam, kde nízká střecha humen se svažovala a&nbsp;dělala takový převis, pod který si hejtman dal lavičku, tam nikdy nepršelo, ale jak se fronta hnula od Vratislavi, pan Friedrich si začal dělat altánek, takovou besídku z&nbsp;rovných větví, které si sám nasekal. A&nbsp;jak se fronta pohnula ještě blíž k&nbsp;našim hranicím, hejtman už to nevydržel a&nbsp;hned po obědě se vracel za humna a&nbsp;tam si z&nbsp;prkýnek a&nbsp;fošniček dělal židle se stolkem, které vyplétal vrbovým proutím. Pak tam navečer seděl, ale aby nemusel myslet na to, že se blíží fronta, tak si udělal z&nbsp;proutí veliký lustřík, krásný lustr, jako veliký meloun nebo dýně, visel tam a&nbsp;zavedl si do něj i&nbsp;žárovku. A&nbsp;tak seděl v&nbsp;proutěné voliéře a&nbsp;psal, vítr províval tou besídkou, která ve velkém opakovala ten proutěný lustřík, seděl a&nbsp;psal. Otec, když jej potkával na cestách k&nbsp;pivovaru, tak podle očí pana Friedricha věděl, že co nevidět vytáhnou z&nbsp;komína pneumatiky. Jednoho dne hejtman sbalil svoje věci do kufříku a&nbsp;ohlásil otci, že odchází na komando do Prahy. Když druhý den nepřišel, tatínek to nevydržel. Zatopil v&nbsp;kamnech a&nbsp;stavěl zavařovací láhve s&nbsp;karburátorem a&nbsp;rozdělovačem a&nbsp;ostatními součástkami na plotnu a&nbsp;kombinačními kleštěmi vytahoval součástky škodovky a&nbsp;kladl je na stůl, chodil kolem nich, nakláněl se nad nimi, bral je do prstů a&nbsp;radoval se zrovna tak jako maminka, když řezníci po zabijačce položili na zabijačkový vál šunky a&nbsp;pečeně, kolínka a&nbsp;ramínka a&nbsp;panenské svíčkové. Sladovníci na humnách strhali německé nápisy na strojích, pak vzali láhev lihu a&nbsp;vyšli za humna, kde stál altánek hejtmana Friedricha. Vyběhl jsem přes louku a&nbsp;díval jsem se na ten altán. Když slaďáci otevřeli proutěné dveře, stál uprostřed houpací kůň, veliký kůň, na kterém se dalo i&nbsp;houpat. Ale sladovníci polili toho houpacího koně lihem a&nbsp;zapálili jej. Vzplál a&nbsp;hořela mu opravdová hříva, hořel a&nbsp;oheň praskal a&nbsp;vesele syčel, houpací kůň se začal sám od sebe houpat, rozhoupával jej praskající plamen, který obtáčel celého koně a&nbsp;sršel vzhůru. A&nbsp;oheň stoupal a&nbsp;prskal a&nbsp;začal hořet i&nbsp;ten proutěný lustr. Všechny proutky rozsvítily ten lustřík jako vlákna v&nbsp;rozsvícené žárovce. A&nbsp;plamen se obtáčel a&nbsp;spojil se nad lustrem a&nbsp;stoupal vzhůru, a&nbsp;když zazářil lustr každým proutkem, když dosáhl žár vrcholu, tak se utrhl a&nbsp;padl na hořícího koně, který se položil na bok a&nbsp;hořel na zemi, dokonce jedna noha hrábla a&nbsp;pak <span>se natáhla</span> v&nbsp;posledním tažení. A&nbsp;skleněné oči trčely tomu houpacímu koni hrůzou a&nbsp;teď vzplály kožené uzdy a&nbsp;voněly uzeným masem. Nakonec sladovníci polili lihem stolek a&nbsp;židličky, a&nbsp;veselý praskot ohně vytvořil ještě jeden altán, ještě jednu besídku, místo proutí svítily modré a&nbsp;červené malinké plaménky, které vzlínaly po dřevě. A&nbsp;když všechno bylo tak jasné v&nbsp;tom soumračném večeru, najednou se besídka lehce vzepjala a&nbsp;tak chvíli vzepjatá, jako ten houpací kůň, najednou se začala kácet, a&nbsp;když se na sebe sesuly proutěné stěny, oheň teď vzplál ještě víc. Ale to už byl počátek konce, protože se všechno propadlo, ztrácelo to tvary, a&nbsp;nakonec na zemi leželo jen hořící a&nbsp;dýmající klestí, jako když se na jaře vypaluje tráva. A&nbsp;bednáři přinesli vědra vody a&nbsp;ulili zbytky ohně a&nbsp;odcházeli k&nbsp;vysokému novému komínu. Mladý sladovník rozvinul cíp vlajky, vylezl na první kramle, a&nbsp;jak stoupal vzhůru, tak vlajka připevněná vzadu za pasem se rozvíjela a&nbsp;vzdouvala, někdy předbíhala chňapající prsty sladovníka, ale ten skoro běžel, bylo vidět jeho ruce a&nbsp;nohy, jak táhne nejen tělo, ale i&nbsp;vlající vlajku vzhůru na komín. Sladovníci a&nbsp;bednáři si vyvraceli hlavy a&nbsp;byli vážní. Teď se sladovník posadil na obrubu komína, držel se hromosvodu a&nbsp;oddychoval. Pak přivázal vlajku k&nbsp;hromosvodu a&nbsp;vlajka vlála. Sladovník sestupoval, vlajka mu zplihla k&nbsp;nohám, ale zase vesele se vlnila a&nbsp;stoupala vzhůru, a&nbsp;tak se pohybovala, jak vítr a&nbsp;průvan vál. A&nbsp;zatím u&nbsp;humen se rozjiskřily zbytky proutěného altánu, uprostřed vítr rozsvítil hlavu houpacího koně, tiše hořela modrým plamenem a&nbsp;vůně mokrého popela se táhla jarním pivovarským dvorem a&nbsp;zahradou. Bednářský mistr <span>se podíval</span> vzhůru na vlajku na komíně a&nbsp;řekl.</p>

    <p class="MLP-text">Je konec války, teď budeme pány pivovaru zase my.</p>

    <p class="MLP-text">A&nbsp;odcházel do večera, zasouval se do tmy dvora, sladovníci se vraceli do šalandy. Otec přinesl bandalír provazů a&nbsp;lan na rameni a&nbsp;řekl mi.</p>

    <p class="MLP-text">Pojď, vytáhneme pneumatiky!</p>

    <p class="MLP-text">Ano tatínku, povídám.</p>
  </div>
</body>
</html>
