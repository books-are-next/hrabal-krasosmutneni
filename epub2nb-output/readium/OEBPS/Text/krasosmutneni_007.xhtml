<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-4</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-3">Každý den zázrak</p>

    <p class="MLP-text-bez1radku">V&nbsp;neděli bylo v&nbsp;pivovaře ticho. Koně odpočívali v&nbsp;maštali, na slámě dva páry volů, na dvoře stály vozy s&nbsp;trčící vojí, u&nbsp;bednárny spočívaly vyrovnané štosy dubových dýh, ze kterých bednáři dělali čtvrtňata, takzvaná štěňata, půlky, hektolitrové sudy, tupláky, a&nbsp;pak ty veliké padesátihektolitrové sudy do spilek, ve kterých zrálo pivo. A&nbsp;všechny stroje na važhauze a&nbsp;všechna kola ve strojovně, a&nbsp;všechny kotle ve varně, všechno odpočívalo zrovna tak, jako na půdách sladovny spal zralý ječmen. Za bednárnou byla veliká třešňová štěpnice, stromy dosahovaly větvemi až na plechovou střechu, některé větve ležely na tom plechu, a&nbsp;když zrály chrupky, napoleonky, byly skoro černé, šplhal jsem z&nbsp;větve na větev, až z&nbsp;koruny jsem přešel na střechu a&nbsp;trhal jsem plnými hrstmi a&nbsp;jedl jsem ty sladké plody, jedl jsem pomalu a&nbsp;tak jsem mohl jíst chrupky celé hodiny, jako by ty třešně někdo do mne dával a&nbsp;zase vyndával, s&nbsp;takovou chutí jsem mlsal ty napoleonky, které když pršelo, tak napraskaly a&nbsp;byly ještě chutnější. Seděl jsem v&nbsp;korunách stromů, jednou rukou jsem se držel kmene a&nbsp;druhou jsem skoro vleže natahoval jen pro ty nejzralejší, kolem mne klovali do třešní kosi a&nbsp;hltaví špačci, kteří na mne křičeli, jako by nebylo třešní pro všechny dost. Třpytili se v&nbsp;korunách ti špačci jako drahokamy, byli krásně zelenomodří, hrdýlka zdobená zlatými střepinkami, leskli se jak navoskovaní, potažení tukem, jako by právě vyletěli z&nbsp;vody jako ledňáčci. Tak jsem ty všechny stromy znal, když jsem zavřel oči, dovedl jsem si představit všechny kmeny a&nbsp;všechny větve, mezi tisíci stromů bych je byl poznal, každý strom měl svůj obličej, svoji tvář, protože já jsem v&nbsp;těch stromech žil, nejen když zrály třešně, ale když bylo pěkně, namazal jsem si krajíc chleba se sádlem, zakousl se do něj a&nbsp;volnýma rukama jsem závratnou rychlostí z&nbsp;větve na větev vyšplhal až nahoru, až do samé koruny. Tam jsem se opřel o&nbsp;kmen, natáhl nohy na rozdvojené větve a&nbsp;jedl jsem chleba, ukrytý v&nbsp;listí, vítr mírně houpal celým stromem a&nbsp;skrz listí byl pivovar sestavený jen ze samých skvrn a&nbsp;flekanců. Veliká lednice na pět pater, bez oken, jen veliká stěna natočená ke mně, z&nbsp;vnitřku stromu viděná, byla plná zeleného listí a&nbsp;skvrn slunce, a&nbsp;protože jsem viděl, skrz tu zeď a&nbsp;stěnu jsem viděl tisíc fůr ledu, když jsem se podíval na sladovnu, viděl jsem všechna patra, od půd a&nbsp;valečky, o&nbsp;patro níž na svini, kde se horkem a&nbsp;děravým stropem zastavovalo vzklíčení ječmene a&nbsp;tak se z&nbsp;něj dělal slad, o&nbsp;patro níž v&nbsp;šalandách seděli slaďáci u&nbsp;stolu, přikládali do kamen, leželi na kavalcích, viděl jsem, jak sladovnou probíhá schodiště cikcak dolů, až na humna. Kam jsem se ze třešňových stromů podíval, všechny zdi a&nbsp;stěny byly pro mne zasklené. I&nbsp;do tmavých spilek jsem skrz zdi viděl, protože jsem všechno znal zvnitřku, kolikrát a&nbsp;mockrát jsem prošel útrobami pivovaru, protože já jsem se rád bál. A&nbsp;ve spilkách, a&nbsp;na chodbách varny, a&nbsp;na nejvyšším místě pivovaru, na štokách, kde nad celou lednicí byla veliká pánev, tak veliká jako kluziště, tam se pumpovala mladinka, horké pivo ještě bez kvasnic a&nbsp;kysličníku, a&nbsp;žaluziemi se drala pára všemi škvírami a&nbsp;zavírala se nad pivovarem zrovna tak, jako když ženské si vyčesávají hřebenem vzhůru světlé vlasy, které prsty nad hlavou pořád chňapají. Na těch chodbách stoupajících z&nbsp;patra do patra až nahoru na štoky jsem vždycky proletěl s&nbsp;velkým strachem, ze schodu na schod mne vynášela hrůza, že z&nbsp;tmavého kouta, z&nbsp;pořád pootevřených dveří, najednou na mne se vztáhne ruka, která mne strhne. Tak jsem stoupal z&nbsp;patra do patra každou neděli, kdy v&nbsp;pivovaře bylo hrobové ticho, běžel jsem, jen jsem pleskal botkou o&nbsp;schod, nevážil jsem víc než pět kilo, tak jsem se dovedl strachem vylehčit, jako na jaře, kdy se hnuly ledy, když řeka se zvedla a&nbsp;rozlomila ledový strop a&nbsp;kry ledu se draly a&nbsp;narážely na sebe a&nbsp;skřípaly hranami jedna o&nbsp;druhou, dovedl jsem stát na břehu a&nbsp;sledovat ten deroucí se led. Vždycky jsem čekal, až jsem našel sílu a&nbsp;odvahu, a&nbsp;potom jsem se rozeběhl, celou pozornost jsem dal do očí a&nbsp;nohou a&nbsp;celého těla, a&nbsp;pak jsem skákal z&nbsp;jedné kry na druhou, srdce mi tlouklo, a&nbsp;já jsem věděl, na kterou kříčku mám skočit a&nbsp;jen plesknout, byla tak malá, že by se se mnou potopila, a&nbsp;dostat se mezi plující ledové kry bylo to samé jak padnout mezi prchající stádo krav, když se zjankovatí zvukem střečků. Tak jsem každý rok přeběhl z&nbsp;jedné plující kry na druhou, pořád jsem nesměl ztratit rychlost, až jsem vyskočil z&nbsp;té poslední na břeh a&nbsp;díval jsem se do očí diváků, nikdo si to netroufnul, ruce jsem měl v&nbsp;pase, oddychoval jsem, abych zase nabral sílu, a&nbsp;z&nbsp;jednoho plujícího ledu na druhý jsem se vrátil tam, odkud jsem vyběhl. Zrovna tak jsem probíhal tichým nedělním pivovarem. Ale nejraději jsem zvedl závoru do chlívů. Koně jsem neměl tak rád, měli pořád ustrašené oči, každému koni z&nbsp;očí trčela hrůza, asi jim lidé tuze ubližovali, než je naučili tahat ty těžké pivovarské vozy. Nejraději jsem chodil v&nbsp;neděli do maštale, oddělené od koní, tam, kde ležely dva páry volů. Ti na mne čekali, otočili hlavy a&nbsp;dívali se na mne, měli tak krásné oči, pořád něco žvýkali a&nbsp;dívali se líp než člověk. Chodil jsem a&nbsp;poklekal si před každým, hladil jsem je a&nbsp;oni vždycky zavřeli oči, vždycky je zavřel ten, u&nbsp;kterého jsem klečel, a&nbsp;ti ostatní voli se na mne dívali. A&nbsp;když jsem hladil a&nbsp;potěžkával tu krásnou a&nbsp;jemnou kůži pod volským krkem, měl jsem v&nbsp;prstech dojem, že mnu matčinu jelenicovou rukavičku. Ale to by bylo málo. Když jsem skoro celým tělem ležel na té šíji a&nbsp;hlavě vola, cítil jsem, že se celý ke mně přitisknul, tak z&nbsp;něj do mne proudila taková něžná síla, a&nbsp;já zase jsem se přitiskl zamilovaně do jeho krku tak, že i&nbsp;já jsem musel zavřít oči, tak najednou byla v&nbsp;chlívě tma, ale ta tma bylo veliké teplé světlo, které vycházelo ze mne do vola a&nbsp;z&nbsp;vola do mne. A&nbsp;ti, na které se nedostalo, dívali se, vztyčili hlavy a&nbsp;tvářili se, že jsou důstojní tak jako králové. Když jsem se tak polaskal a&nbsp;potěšil s&nbsp;těmi zvířaty, věděl jsem vždycky docela přesně, proč svatý Lukáš, jak jsem se učil v&nbsp;biblické dějepravě, proč měl ve znaku vola…</p>

    <p class="MLP-text">Dneska jsem dlouho trhal veliký koš chrupek, trhal jsem ale jen ty nejmenší, když jsem utrhl pěknou chrupku, snědl jsem ji. Navečer jsem vlekl koš třešní panu vrchnímu oficiálovi Novotnému, který radil otci, jak má sestavit daně. V&nbsp;zimě jsem tam nosíval zabijačku, na podzim koroptve a&nbsp;zajíce. Vždycky, když jsem tam přišel, tak vrchní oficiál mi dal dvacet halířů od cesty a&nbsp;dlouho mi kladl na srdce, abych ty peníze hned nepromlsal. Pak mne pozval ke stolu, kde jeho synáček a&nbsp;dcerka seděli a&nbsp;psali úkoly, pan Novotný jim kladl otázky z&nbsp;mluvnice a&nbsp;počtů a&nbsp;děti odpovídaly, jako když bičem mrská. A&nbsp;pan oficiál měl z&nbsp;toho velikou radost, ale já jsem viděl, jak děti mají strach a&nbsp;ani se neodváží si jen pomyslet, že by mohly jít za školu, že by si někde mohly hrát, lajdat a&nbsp;vztekat se. Paní Novotná ukládala dlouho vždycky ten otcův dar, tu pozornost, jakoby naschvál. Snad byla ráda, že jsem tam byl, snad proto, aby její manžel se mohl pochlubit, jaké má učenlivé a&nbsp;vzdělané děti. Ten chlapec byl teprve ve druhé třídě, a&nbsp;už věděl, že jednou z&nbsp;něj bude prezident soudu, ta holka hrála prvním rokem na klavír, ale už říkala, že z&nbsp;ní bude klavírní virtuoska, která bude uvádět v&nbsp;úžas celý svět. A&nbsp;já jsem seděl docela opařený, díval jsem se na šněrování mých zkřížených botek, hrozně mě zajímalo dívat se na ty háčky a&nbsp;křížem krážem šněrování, které mi nikdy nevyšlo, vždycky jsem tak pospíchal do školy, že horní háček byl volný, trčel jak zoubek z&nbsp;dásní, vždycky mi jedna dírka na tkaničku nevyšla, a&nbsp;tak jsem to zavázal, jak se to dalo, protože na tom vůbec nezáleželo. A&nbsp;když pan oficiál zvolal, Jiříku, co jsi měl z&nbsp;počtů?, věděl jsem hned, že jedničku, že potom ze všeho bude mít jedničku, že i&nbsp;z&nbsp;mravů má jedničku, samou jedničku, zrovna tak jako ta holka byla celá jedničková. Věděl jsem, že možná tatínek navedl pana oficiála Novotného od daňového úřadu, aby mi taky domlouval, protože já od druhé třídy jsem měl trojky vždycky z&nbsp;počtů a&nbsp;mluvnice a&nbsp;vždycky dvojku z&nbsp;mravů. A&nbsp;já jsem věděl svoje, myslel jsem vždycky u&nbsp;Novotných na psíčky, co lajdají městečkem, nemají kde spát, tak leží pod mostem, někde pod stromem, najedí se, kde jim kdo dá nebo kde si co ve­zmou, ale jináč skotačí na slunci, nebo se choulí před deštěm, ale každý tak, jak se mu zachce. Myslel jsem u&nbsp;Novotných ale taky na ty psy, co mají rodokmen a&nbsp;samé jedničky, ale co jsou u&nbsp;boudy, co chodí na procházku jenom na řemeni nebo na ostnáči, myslel jsem na honicí psy, kteří jsou uvazováni za obojek na strom tak dlouho, až omdlí, protože nepřinesli postřelenou kachnu z&nbsp;rybníka, myslel jsem na těch čtyřicet tisíc psů uvázaných na vesnicích na doživotí u&nbsp;boudy na krátkém řetízku, jak jim, aby byli ostražitější, nedávají v&nbsp;létě vodu, jak nikdy ti psíčci uvázaní u&nbsp;boudy nemohou jít ani na procházku, a&nbsp;když, tak že se urvou i&nbsp;s&nbsp;kolíkem a&nbsp;pak pobíhají a&nbsp;řinčí krajinou, vyhýbají se lidem tak dlouho, až za ten řetěz uváznou za křoví, a&nbsp;pak se pomatou a&nbsp;vzteknou, že je musejí zastřelit… A&nbsp;pan oficiál Novotný, když jsem dnes přinesl veliký koš malých třešní, se mi pořád díval na modrými čarami zdobený laclík, až jsem si rozepl háčky a&nbsp;rozhrnul jsem límec bundy a&nbsp;nastavil jsem tu zelenou mořskou pannu, tu, kterou mi vytetoval pan Lojza v&nbsp;hostinci Pod mostem. A&nbsp;oficiál zrudnul a&nbsp;oběma děckám dlaní zastínil oči, a&nbsp;odvedl je k&nbsp;druhému stolečku. A&nbsp;paní Novotná vybírala z&nbsp;koše třešně a&nbsp;sklopila oči. Viděl jsem, že chlapec šel na záchod, viděl jsem, že záclonky jsou zvenčí, že pan oficiál tiše kráčel, stoupl si na špičky a&nbsp;díval se do záchodu, jestli tam jeho syn něco nedělá, co by mu mohlo uškodit, co by chlapce mohlo narušit. A&nbsp;uskočil, když se otevřely dveře a&nbsp;chlapec se vrátil, vykládal a&nbsp;držel mi prst u&nbsp;očí.</p>

    <p class="MLP-text">Já jsem se tak dobře učil, že mi sám inspektor doporučil, abych ze čtvrté třídy obecné školy přeskočil rovnou do první měšťanky! Je to tak?</p>

    <p class="MLP-text">Otočil se a&nbsp;děti kývaly a&nbsp;byly celé ztuhlé, samé přímky dělaly jim ruce a&nbsp;nohy, a&nbsp;oči měly ustrašené, usmívaly se, ale to byl ten samý smích a&nbsp;lísání, jako když myslivci zmlátějí honicího psa za to, že nepřinesl zajíce, a&nbsp;pes pak líže myslivci ruce a&nbsp;tulí se mu k&nbsp;strašným botám.</p>

    <p class="MLP-text">Víte, povídám, když jsem si zapnul mořskou pannu do mariňácké bundy a&nbsp;vzal prázdný koš za ucho.</p>

    <p class="MLP-text">Poslouchám, poslouchejte, děti, taky, řekl pan oficiál a&nbsp;přiložil dlaň k&nbsp;uchu.</p>

    <p class="MLP-text">Víte, povídám s&nbsp;rukou na klice, to, že nemáte pátou třídu obecné školy, víte, že je to na vás vidět?</p>

    <p class="MLP-text">A&nbsp;vyšel jsem ze dveří na chodbu a&nbsp;pak po schodech do zahrádky, na prvním schodě stál pan Novotný a&nbsp;křičel.</p>

    <p class="MLP-text">Ty, ty jeden, ty mi budeš rozvracet rodinu? Ty mi budeš do domu vnášet nihilistický poznámky? Ty budeš ohrožovat morálku všech dětí v&nbsp;našem městě? Ty nepatříš do školy, ale do polepšovny! A&nbsp;zapráskl za sebou dveře a&nbsp;já jsem si dal obrácený košík na hlavu a&nbsp;ramena, protože začalo pršet…</p>

    <p class="MLP-text"><span>Za několik dní přišla i&nbsp;do pivovaru zpráva, že vrchní oficiál je v&nbsp;nemocnici a&nbsp;je to s&nbsp;ním špatný. Vylezl jsem do korun třešní a&nbsp;trhal jsem jen ty nejlepší napoleonky, a&nbsp;pak jsem nesl koš přes celé město, až na konec Habeše. Když mi otevřela paní Novotná, usmála se na mne, poprvně se usmála a&nbsp;vlídně mě pozvala dál. Když jsem se posadil, najednou jsem se polekal. Z&nbsp;kuchyně vyběhla ta holka a&nbsp;křičela a&nbsp;měla napřažené ruce a&nbsp;vlasy za ní vlály a&nbsp;řvala a&nbsp;běžela v&nbsp;hrůze přes pokoj, vběhla do dalšího pokoje, ale za ní zrovna tak rychle letěl ten kluk, ruce měl napřažené a&nbsp;chňapal po těch holčičích vlasech, ale vždycky mimo, tak vběhl za ní a&nbsp;tam jsem slyšel, jak ji dopadl, jak holka křičela a&nbsp;smála se, a&nbsp;on se smál, pak za vlasy přitáhl tu svoji jedničkovou sestru do pokoje, povalil ji na kanape a&nbsp;tak se kočkovaly ty děti. Pak se tišily, vzlykaly, nohama honkaly, jako by koupaly nohy z&nbsp;lavičky nad potokem. Pak ten kluk otevřel okno a&nbsp;řekl, abych se podíval, jak zapadá slunce za městečkem. Když jsme se pak opírali lokty a&nbsp;dívali, ta holka se vdula k&nbsp;nám, protáhla mezi námi, tulila se nám k&nbsp;ramenům. A&nbsp;pak najednou se celá obrátila tváří ke mně, oči měla skoro na mých, dotýkali jsme se nosem, položila dlaně na moji námořnickou bundu, viděl jsem, že přes moje rameno se dívá do očí svýho bráchy, nabírala v&nbsp;nich posilu, vyvalila oči, jako jestli se má odvážit? Za sebou jsem cítil, jak ten kluk kývá celým tělem, tak ta holka mi tedy rozepnula modropruhovaný laclík pod krkem, odsunula jej z&nbsp;háčků a&nbsp;pak oběma rukama rozhrnula klopy námořnické bundy, a&nbsp;tak zůstala stát s&nbsp;vyvalenýma očima, hrozně veliké oči měla jak houpací kůň. Tak stála, dívala se, za námi vlály do pokoje záclony, ta holka mě držela za klopy námořnické bundy a&nbsp;měla oči jak houpací kůň.</span></p>

    <p class="MLP-text">Jů! řekla a&nbsp;sešpulila rty zrovna tak veliké jako ty oči. A&nbsp;kluk za mnou to nevydržel, rukou nafickal do záclony, když mne obcházel. A&nbsp;tak zamotaný do záclon skrz vyšívání díval se se sestrou na tu zelenou mořskou pannu. Oba ji ohmatali a&nbsp;divili se ještě víc. To máš na věčný časy? optal se.</p>

    <p class="MLP-text">Jo, to je nesmytelný, a&nbsp;když, tak to dělá v&nbsp;Praze jeden doktor, čtvereční centimetr za šedesát korun.</p>

    <p class="MLP-text">Já bych se s&nbsp;tebou chtěla koupat, řekla holka.</p>

    <p class="MLP-text">Ale z&nbsp;pokoje, zase oběma rukama jako chycený motýl, namotávala na ruce a&nbsp;pak na sebe vzdouvající se dlouhé řídké záclony paní Novotná. Odhrnula si pouze obličej a&nbsp;dívala se na moje prsa.</p>

    <p class="MLP-text">Je to krásný, řekla a&nbsp;zvedla ruku a&nbsp;skrz záclonu mi ohmatávala mořskou pannu. Pak dodala. Ty jsi ale chtěl lodičku!</p>

    <p class="MLP-text">Díval jsem se do obličeje té holky, byla trochu zklamaná.</p>

    <p class="MLP-text">Ne, povídám, pan Lojza v&nbsp;hostinci Pod mostem, ten chtěl tetovat lodičku, ale já jsem řekl, mořskou pannu!</p>

    <p class="MLP-text"><span>A&nbsp;ta holka mi padla kolem krku, a&nbsp;tak jsme se vymotali ze záclon, které teď průvan vsrkával do pokoje. Slunce zapadlo, ten kluk se rozeběhl a&nbsp;hodil sebou, letěl vzduchem tak šikovně, že padl zády na kanape, ta holka měla hlavu na ubruse, ruce pod bradou a&nbsp;dívala se na mě. Paní Novotná s&nbsp;rukama složenýma na klíně byla smutná. Bylo dlouho ticho.</span></p>

    <p class="MLP-text">Proletěl andělíček, řekla paní.</p>

    <p class="MLP-text">Chtěl vytetovat lodičku, ale vytetovali mořskou pannu, řekla holka.</p>

    <p class="MLP-text">Chlapec ležel na zádech, botou čáral, kam až dosáhl po zdi, a&nbsp;řekl: Mířil na lišku, trefil Maryšku.</p>

    <p class="MLP-text">Proletěl andělíček, pravila káravě paní Novotná.</p>

    <p class="MLP-text">Nebo se narodil další člen městské policie, řekl jsem a&nbsp;vzal košík a&nbsp;šel ke dveřím, ale ta holka a&nbsp;kluk se vymrštili a&nbsp;dávali mi přátelské herdy do zad, ta holka do mne tloukla, bušila pěstičkou, bila mne a&nbsp;při tom se na mne sladce usmívala.</p>

    <p class="MLP-text">Musíš zase k&nbsp;nám přijít, řekla, anebo my přijdeme za tebou, když tatínek není doma, ne?</p>

    <p class="MLP-text">Ale tatínek nebyl nejen doma, ale odcházel tam, odkud se nikdo nevrátil. Umřel. Druhý den, když jsem šel do školy, ten kluk a&nbsp;holka Novotných běželi hlavní třídou, drželi se za ruce a&nbsp;poskakovali a&nbsp;křičeli radostí a&nbsp;všem lidem oznamovali, ač se jich nikdo neptal, protože každý už to věděl.</p>

    <p class="MLP-text">Tatínek nám umřel! Tatínek umřel!</p>
  </div>
</body>
</html>
