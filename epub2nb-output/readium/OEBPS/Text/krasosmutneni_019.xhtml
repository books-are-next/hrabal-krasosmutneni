<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-16</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-15">Škodovka čtyřistatřicítka</p>

    <p class="MLP-text-bez1radku"><span>Od té doby, co správa pivovaru koupila škodovku, otec byl zádumčivý. Už jezdil tím autem po vesnických hospodách čtvrt roku a&nbsp;škodovka čtyřistatřicítka se pokaždé vrátila, nikdy nefixlovalo zapalování, nikdy se neporouchal karburátor, motor se nikdy nepřehříval, ale naopak, čím jezdil víc a&nbsp;delší štreky, tím přesněji ten motor pracoval. Otec se těšil, až přijde listopad, až rozblácené silnice a&nbsp;polní cesty ztíží chod motoru. Ale opak byl pravdou, škodovka čtyřistatřicítka jezdila v&nbsp;marastu čím dál líp, tak jako ten pivovarský vůl Bubi, který, když sedláci nemohli vytáhnout naloženou fůru s&nbsp;obilím a&nbsp;koně na blátivém poli zjančeli tak, že už nepomohl ani bič, tak si přišli do pivovaru vypůjčit Bubiho, který, když ho zapřáhli za voj, tak si tak pěkně poklekl, natáhl si na sebe postraňky a&nbsp;chomout, podíval se na ustrašené koně a&nbsp;pak zalehl do postrojů, celou vahou svých dvanácti metráků se opřel, zabíral a&nbsp;vstával a&nbsp;tak vytáhl vůz naložený i&nbsp;s&nbsp;pšenicí i&nbsp;s&nbsp;koňmi na silnici. A&nbsp;byl celý zpocený, docela bílý, kočí jej utřeli slámou a&nbsp;Bubi se podíval na koně, kteří se dívali do země, a&nbsp;pomalu se vracel k&nbsp;pivovaru. Zrovna takovou sílu měla i&nbsp;škodovka čtyřistatřicítka. I&nbsp;když ji otec hnal přes pole a&nbsp;luka, projela vším. A&nbsp;otec sedával doma a&nbsp;měl před sebou otevřenou knížku, kde byla nakreslená škodovka, zakreslen motor, jeho součástky, studoval tu knížku, ale byl z&nbsp;ní čím dál smutnější, protože neměl důvod rozmontovat motor. A&nbsp;tatínek tak rád v&nbsp;sobotu montoval! A&nbsp;tak se rozhodl, že tuhle sobotu rozmontuje celý motor, aby se dopátral, proč tak dobře jezdí. A&nbsp;strýc Pepin opět k&nbsp;nám chodil na obědy a&nbsp;večeře, tak nemohl odmítnout. V&nbsp;dlouhé garáži, až na konci, tam stál motocykl značky Orion, otec hodil přes něj velikou plachtu, aby Orion neviděl, jak ve­předu stojí škodovka čtyřistatřicítka, tatínek ten motocykl neprodal, říkal, že kdyby se s&nbsp;tatínkem něco stalo, tak ten motocykl značky Orion ať mu dáme na hrob jako pomník. V&nbsp;sobotu odpoledne dal otec před otevřená vrata garáže pytle, strýc si na ně lehl na záda a&nbsp;otec zacouval škodovkou na strýce. Auto bylo celé zablácené, zaschlý hnůj a&nbsp;šáma z&nbsp;cukrovaru smíšená s&nbsp;ornicí tvořily zaschlé krápníky a&nbsp;souvislou vrstvu, která se už nedala ostříkat. Tak tatínek zacouval za strýcem, a&nbsp;každý si vzal kladívko a&nbsp;zrovna tak, jako když Pepin vyklepával kotel, tak ťukali bratři a&nbsp;oklepávali to zaschlé bláto.</span></p>

    <p class="MLP-text">Jožko, pravil otec, dávej pozor na moje ruce. Až se podíváme do motoru, tak se něco nauč. Já bych tak rád někomu odkázal všechny ty moje vědomosti. Nechtěl by ses stát šoférem?</p>

    <p class="MLP-text">Nechtěl, řekl strýc, von člověk toho nemá moc vědět. Nějaké Jeníček Sachrů se v&nbsp;neděli dopoledne v&nbsp;haubických kasárnách vyptával rotmistra, jak se uvolní dělo, a&nbsp;on mu všecko vyložil tak dokonale, že odpoledne Jeníček Sachrů odjistil to dělo, který na svahu vyjelo branó a&nbsp;hnalo to spádem po silnici, lidi tak tak uskakovali za stromy a&nbsp;nakonec se zabořilo to dělo do libosadu…</p>

    <p class="MLP-text">Vykládal strýc, a&nbsp;když si vzpomněl, že krasavice na něj čekají v&nbsp;městečku, kladívkem třískal do zaschlého bláta a&nbsp;ten ztvrdlý marast odstřikoval a&nbsp;prskal do očí.</p>

    <p class="MLP-text">Jožko, sakra, ty prase huňatý, co to děláš?</p>

    <p class="MLP-text">Prskal otec a&nbsp;měl plné oči ostrého bláta a&nbsp;neviděl. A&nbsp;chvíli musel počkat, až mu slzy vyplaví prach.</p>

    <p class="MLP-text">Jožko, řekl otec, není lepší takhle montovat a&nbsp;dopátrat se tichého tajemství, proč ten motor tak pěkně běží? Není to lepší, než se bavit se slečnama v&nbsp;barech? Tak tady tyhle dráty vedou k&nbsp;brzdám, vidíš? A&nbsp;tohle je brzdový buben.</p>

    <p class="MLP-text">Když tě to baví, řekl strýc a&nbsp;kladivem oklepával zaschlé bláto, a&nbsp;prach a&nbsp;písek padal a&nbsp;vířil nad škodovkou tak, že otec neviděl před sebe a&nbsp;musel nahmatat kardan. Ocelovým kartáčem čistil šasí a&nbsp;neviděl na práci, řídil se pouze hmatem, tolik zaschlého bláta strýc oklepal, domnívaje se, že když bude dřív hotov, dřív se objeví na Žofíně, u&nbsp;krásných slečen v&nbsp;Avionu. A&nbsp;rozhovořil se.</p>

    <p class="MLP-text">To se, bratře, nedá srovnat, tady to bláto a&nbsp;ty krasavice. Taková Vlastička u&nbsp;Havrdů, to je evropská renesance. Staré Švec, co drží bank při gotýsku, dává mi držet tisíce. A&nbsp;když nevyjde hauptrefa, tak mi dává gotýskový štígro. A&nbsp;Vlastička včera na mne zaútočila, abych se s&nbsp;ní bavil, abych se jí dvořil, řekla mi, věnuj se mi trochu, ty bejku!</p>

    <p class="MLP-text">Volal strýc a&nbsp;klepal kladivem, už taky neviděl, a&nbsp;bláto padalo bratrům na obličej, otec kýchal a&nbsp;dvakrát udeřil čelem o&nbsp;šasí. Nakonec se vysoukal, obrátil na loktech, aby se nadýchal vzduchu. A&nbsp;když lokty a&nbsp;koleny se vydrápal zpod auta celý, prsama tlačil před sebou velikou hromadu bláta.</p>

    <p class="MLP-text">A&nbsp;strýc, docela zavalený opadaným blátem, klepal dál do podvozku škodovky a&nbsp;dál chválil Vlastičku, krasavici od Havrdů.</p>

    <p class="MLP-text">Fuj, fuj, prskal otec, že vám to starej Havrda trpí?</p>

    <p class="MLP-text">Polez ven! volal tatínek pod auto.</p>

    <p class="MLP-text">Nejde to, nejde to! křičel strýc.</p>

    <p class="MLP-text">Tak lež, nehejbej se!</p>

    <p class="MLP-text">A&nbsp;otec vlezl do škodovky, nastartoval a&nbsp;pak popojel tak, až do garáže, vedle ponku, pod žárovku. Když vystoupil, vrátil se před garáž, tam ležel strýc Pepin na zádech, celý zasypaný blátem a&nbsp;pískem, kolem sebe tak vysokou vrstvu, jako by si na frontě udělal lopatou zákop. Jožko, vstaň, řekl tatínek a&nbsp;vzal kladívko a&nbsp;majzlík. Pak zvedl kapotu a&nbsp;dodal.</p>

    <p class="MLP-text">A&nbsp;teď mě sleduj, teď rozebereme motor, protože tahle mašina má nějakou děsnou chybu, že tak krásně pořád jde. A&nbsp;strýc Pepin, polepený zaschlým blátem, celý obličej postříkaný pískem a&nbsp;skořepinkami blátiska, celý polepený jakoby lístkovým těstem, díval se, jak jeho bratr jednu součástku za druhou nejdřív povoluje ve šroubech a&nbsp;matkách a&nbsp;pak ji klade na ponk, díval se a&nbsp;vůbec nechápal, oč běží, nic mu na světě nebylo lhostejnější než to, o&nbsp;čem jeho bratr tak nadšeně a&nbsp;zasvěceně hovořil. Ale strýc Pepin věděl, že kdyby utekl, tak jak se mu chtělo, že by jeho bratr byl smutný, možná, že by strýc musel přestat chodit na obědy a&nbsp;večeře. A&nbsp;tak se díval, naslouchal, sem tam pravil. Vážně? Je to tak? Není možné! Kdo by to řekl? Teho bych se nenadál!</p>

    <p class="MLP-text">A&nbsp;otec se dostával do útrob součástek a&nbsp;vyjmenovával, jak se co jmenuje, a&nbsp;když viděl, že jeho bratr má takový zájem, optal se.</p>

    <p class="MLP-text">Než sundáme hlavu motoru a&nbsp;podíváme se do útrob mašiny, ta Vlastička, čím byla dřív?</p>

    <p class="MLP-text">Kadeřnicó! Vlásenkářkó v&nbsp;divadle někde v&nbsp;Praze a&nbsp;vykládala nám, jak dostala nejvyšší vyznamenání. Jednó byli na zájezdě někde v&nbsp;Lounech a&nbsp;hrál se ten kus ze španělskýho života, no nádhera. Cid se jmenoval ten kus. A&nbsp;když herci už byli ustrojený v&nbsp;těch kostýmech, jako tři mušketýři, tak hledali skříňku s&nbsp;líčidly a&nbsp;vousky, ale tu právě nechali doma. A&nbsp;copak Španělé bez knírků?</p>

    <p class="MLP-text">Jožko, teď drž pořádně, sundáme hlavu od motoru, tak. A&nbsp;vidíš? volal otec a&nbsp;opatrně položili na ponk hlavu od motoru a&nbsp;pak svítili do útrob, lesklých válců a&nbsp;pístů, mokrých a&nbsp;lesklých od oleje.</p>

    <p class="MLP-text">Jožko, teď zalezeme nazpátek a&nbsp;provedeme to nejnebezpečnější, odmontujeme vanu.</p>

    <p class="MLP-text">Rozhodl otec a&nbsp;poklekl a&nbsp;zasunul pod šasí klíče a&nbsp;kladívko s&nbsp;majzlíkem. A&nbsp;sám první se zasoukal pod motor, volej mu kapal do tváře, ale otec už nevnímal nic než cestu za tajemstvím, proč motor škodovky čtyřistatřicítky tak beznadějně krásně chodí. Strýc Pepin zalezl za ním, obrátil se na záda, nohou si přisunul žárovku s&nbsp;košíčkem a&nbsp;svítil vzhůru. Tak leželi na zádech, otec povoloval matky, které držely vanu motoru.</p>

    <p class="MLP-text">A&nbsp;jak to bylo, Jožko, s&nbsp;tou Vlastičkou, jako vlásenkářkou?</p>

    <p class="MLP-text">Tak to tady se Vlastička vyznamenala, řval strýc Pepin nadšeně a&nbsp;hádek voleje mu spadl na čelo. Vlastička poručila druhé kadeřnici, a&nbsp;potom si nastříhaly vlasy, tak je stříhaly, až jim to vyšlo na všechny fósy pro španělský šlechtice. A&nbsp;potom je nalepily na flastry, vystříhaly ty flastry s&nbsp;vlasama a&nbsp;lepily je hercům pod nos a&nbsp;hrálo se jako nikdy, všichni herci si libovali, že se jim hraje líp.</p>

    <p class="MLP-text">Fuj, fuj, prskal otec, teď uvolníme vanu, ale sakra, vždyť ti herci mohli dostat nějakou lepru nebo choleru! Ale, Jožko, teď si pustím tu vanu na prsa, a&nbsp;stáhni sem tu láhev od vokurek, kterou jsem připravil, odlejeme tam volej!</p>

    <p class="MLP-text">Já vím, řekl Pepin a&nbsp;posunoval flašku od okurek, já vím, volej z&nbsp;tý hrušky.</p>

    <p class="MLP-text">Ale drek z&nbsp;hrušky, zakřičel otec, hruška je v&nbsp;diferenciálu, tady volej z&nbsp;tý vany, tady je ta pumpa, která žene volej zase nahoru, víš?</p>

    <p class="MLP-text">Vím, řekl Pepin, do rozdělovače, že?</p>

    <p class="MLP-text">Do kélu, rozdělovač je nahoře! Vykřikl otec a&nbsp;olej mu hrknul na prsa.</p>

    <p class="MLP-text">Vlastička, pokračoval strýc Pepin a&nbsp;svítil otci na prsa, Vlastička dostala vyznamenání, protože sám Cid, ten, co hrál hlavní úlohu, jí gratuloval, protože už myslel, že ztratil čuch.</p>

    <p class="MLP-text">Cože? zařval otec a&nbsp;poslední šroub se uvolnil a&nbsp;vana se mu položila na prsa.</p>

    <p class="MLP-text">Čuch. Že ztratil čuch, myslel Cid, že už mu přestala vonět ženská vůně, víš?</p>

    <p class="MLP-text">Fuj, fuj, prskal otec, ale Jožko, honem vylez po čtyřech a&nbsp;přines dvě cihly, nebo dva trámky nebo špalky, je to hrozně těžký, dusím se, Jožko, slyšíš? A&nbsp;vypravuj mi něco jinýho! Sakra, co mi je do toho, že někdo ztratil čuch? Strýc Pepin zavěsil žárovku za košíček, zahákl ji za drát od brzd a&nbsp;vyvalil se zpod auta, otec vzpíral vanu, v&nbsp;očních důlcích měl vrchovatě oleje, a&nbsp;nemohl si jej otřít, protože oběma rukama vzpíral vanu motoru, strýc Pepin pobíhal kůlnou, bral polínka, poklekal, otec se naklonil, z&nbsp;očních důlků mu stekl olej, když vymrkal oko, zakřičel.</p>

    <p class="MLP-text">Jožko, pro smilování, něco většího, dva špalky!</p>

    <p class="MLP-text">A&nbsp;Pepin pobíhal sem a&nbsp;tam, ale nikdy nenašel to, co by otec potřeboval. Utěšoval tatínka.</p>

    <p class="MLP-text">Zkus, bratře, zpívat! Tak to dělal Caruso, největší zpěvák na světě, tak jako já, když zpívám, když trénuju, tak mi slaďáci dávají na prsa knihy, vrstvy knih, a&nbsp;já zpívám vysoké cé, bratře, zkus zpívat, zkus vysoký cé, Járinek Pospíšilů, když trénuje, tak žádný knihy! Sedá si mu na prsa krasavice! Obkročmo! Proto je Járinek Pospíšilů největší tenor na sever od Alp.</p>

    <p class="MLP-text">Jožko, prase huňatý, honem špalky, vana mi sedla na bradu a&nbsp;za krk mi teče volej!</p>

    <p class="MLP-text">Cože teče? poklekl strýc Pepin a&nbsp;naslouchal pod auto.</p>

    <p class="MLP-text">Volej!</p>

    <p class="MLP-text">A&nbsp;kam?</p>

    <p class="MLP-text">Do meky, do vočí. Pro smilování, dva špalky!</p>

    <p class="MLP-text">A&nbsp;strýc se zvedl a&nbsp;zoufale běhal před kůlnou, pak až k&nbsp;bednárně, ale dva špalky nenašel. A&nbsp;tak tatínek se vzepjal, obrovskou silou zvedl vanu, odšplíchla mu celý lívanec oleje do vlasů, ale vanu přesunul mimo sebe a&nbsp;položil ji, upustil na olejem prosáklou zem, a&nbsp;když se vysoukal do půl těla, strýc Pepin přinášel dva špalky. Otec vytáhl zpod auta vanu, vzal ji do náruče a&nbsp;odnesl ji mezi dvě bedny, otíral si oběma rukama tvář a&nbsp;mrskal olej po zdi. Pak si obličej otřel pucvolí, nalil do dlaní z&nbsp;kanystru benzín, a&nbsp;když si umyl ruce, usmál se.</p>

    <p class="MLP-text">Jožko, a&nbsp;teď uvidíš něco, že tě přejde dech. A&nbsp;ukázal pod škodovku a&nbsp;sám první se zasoukal pod ni, strýc Pepin za ním. Pak se otočil na záda a&nbsp;teď otec svítil žárovkou, shora na čepích visely ojnice a&nbsp;klikové hřídele, válce, všechno krásně lesklé, tmavé, všechny součástky se leskly jako krásné krápníky v&nbsp;podzemní vápencové sluji. Otec zvedl ruce, ohmatával jednu součástku za druhou, laskal se se všemi matkami a&nbsp;šrouby, které nahmatal. Pak pravil zklamán.</p>

    <p class="MLP-text">Kdepak, všechno je v&nbsp;pořádku, všechno je v&nbsp;pořádku, je s&nbsp;montováním konec, Jožko, je konec těch krásných zlatých časů, kdy jsme montovali každou sobotu. Kde jsou ty časy, kdy na Orionu pořád něco fixlovalo, něco haprovalo, něco tam ťukalo, něco se tam přehřívalo, Jožko, co budu dělat? Při mojí smůle tenhle stroj, tahle mašina vydrží čtyři roky bez sebemenší nehody. S&nbsp;Orionem jsem dobře pochodil, ale málo pojezdil. Se škodovkou je to obráceně. Jaká hrůza! Budu jen jezdit. Jak říkám, Jožko, je konec zlatých časů!</p>

    <p class="MLP-text">Na co myslíš, proč se tak pitomě usmíváš?</p>

    <p class="MLP-text">A&nbsp;strýc Pepin se zjasnil, radoval se, že už nikdy nebude s&nbsp;tatínkem montovat, že už navždycky každý večer, a&nbsp;hlavně v&nbsp;sobotu, bude zpívat a&nbsp;tančit a&nbsp;bavit se až do rána s&nbsp;krásnými slečnami. Ale aby bratra neurazil, pravil. Ale vzpomněl jsem si, jak u&nbsp;Havrdů strojvedoucí pan Navrátil vypracoval pro Akademii takové spisek…</p>

    <p class="MLP-text">Snad ne o&nbsp;pohlavní zdravovědě? lekal se otec.</p>

    <p class="MLP-text"><span>Nené! spisek o&nbsp;tom, jak pět let pozoroval, jako strojvedoucí, že v&nbsp;Praze na nákladovým nádraží vrabci sednó do nákladního vlaku a&nbsp;vezó se přes hranice až do Vídně, tam se flákají po městě, zaletějí se podívat i&nbsp;nad Schönbrunn, tam jak bydlil císař, sednó si na chrám svatého Štěpána, a&nbsp;sletějó se podívat na Riesenrad a&nbsp;na vinice do Grincinku, a&nbsp;když teho mají dost, té zábavy, tak zase doletijó na nádraží, a&nbsp;ten houf brabců z&nbsp;Vršovic nasedne do vagónu, nejradši do prázdnýho kastláku, a&nbsp;zase sedijó ve vagóně, a&nbsp;přes hranice a&nbsp;bez pasu se dostanó vlakem nazpátek do nákladového nádraží na Žižkov…</span></p>

    <p class="MLP-text">Hovořil strýc Pepin a&nbsp;otec, až po loket umazaný olejem, ohmatával poslední součástky motoru, shora každou chvíli ukápla slza těžkého oleje… A&nbsp;čím dál tím přesněji jistil, že za chvíli začne dávat motor dohromady, a&nbsp;až utáhne poslední matku a&nbsp;zavře kapotu, tak je konec s&nbsp;montováním, protože montovat jen proto, aby zjistil, že stroj pracuje bezvadně, to není žádná zábava, to nemá smysl, to nedává člověku potěšení dopátrat se, proč něco nejde, škodovka čtyřistatřicítka nemá ve svých útrobách tajemství, jako měl Orion.</p>

    <p class="MLP-text">A&nbsp;ke kůlně přišly bílé kalhoty, hořčicové lázeňské boty. Pak host poklekl na noviny a&nbsp;objevila se buclatá tvář řezníka pana Majera.</p>

    <p class="MLP-text">Pane správce, já bych vás o&nbsp;něco poprosil, víte, já jsem s&nbsp;vámi montoval třikrát Orion, tak něco za něco, mám počkat?</p>

    <p class="MLP-text">Otec řekl.</p>

    <p class="MLP-text">Posaďte se.</p>

    <p class="MLP-text">A&nbsp;v&nbsp;soumraku se řezník pan Majer rozhlídl, a&nbsp;než se kdo nadál, posadil se do vany od motoru, pohodlně se posadil jako do křesla, přehodil si nohu přes koleno pevné nohy, točil v&nbsp;prstech hůlkou. A&nbsp;tatínek se vysoukal, stál jsem v&nbsp;jednom koutku kůlny a&nbsp;obracel jsem oči vzhůru, ale pan Majer se vrtěl v&nbsp;té olejnaté vaně, veliká skvrna vzlínala na zadnici bílých kalhot, ale pan Majer otáčel hůlkou v&nbsp;prstech a&nbsp;voněl rumem a&nbsp;usmíval se. Psal jsem domácí úkol z&nbsp;pilnosti, když k&nbsp;nám přišel, a&nbsp;chtěl mluvit s&nbsp;tatínkem, odvedl jsem řezníka pana Majera ke garáži a&nbsp;teď jsem byl vlastně rád, že si sedl do toho olejového křesla. Neměl jsem pana Majera rád, nejen že zabíjel telátka, ale hlavně proto, že někdy vzal nůž a&nbsp;zápasil s&nbsp;vepřem tak dlouho, až ho probodl, bylo mu málo zabít vepře palicí a&nbsp;pak nožem, pan Majer chtěl, aby s&nbsp;ním vepř ještě zápasil, a&nbsp;když ho bodnul, pan Majer poslouchal, zdali vepř upřímně chroptí. A&nbsp;potom, na jatkách, když vybíhala prasátka z&nbsp;vagónů, pan Majer měl takovou svoji vylepšenou metodu, že stál, každému prasátku vbodl nůž do krku a&nbsp;prasátka pak pobíhala kolem dokola, až vykrvácela. Neměl jsem proto pana Majera rád a&nbsp;byl jsem tolik rád, že teď seděl ve vaně od motoru, a&nbsp;tatínek s&nbsp;rukama až po loket umazanýma nevěděl, jak to má panu Majerovi říci, že by tu vanu potřeboval dát nazpátek. Ale pan Majer hovořil.</p>

    <p class="MLP-text">Pane správce, teď jedu na kolonádu, na večerní slavnost do lázní Sadská, prosím vás, ta moje žena pije, ohrožuje obchod…</p>

    <p class="MLP-text">No a&nbsp;co já mám s&nbsp;tím…, breptal otec.</p>

    <p class="MLP-text">Podívejte se, vy jste člověk tichej a&nbsp;moudrej, prosím vás, navštivte ji, domluvte jí…</p>

    <p class="MLP-text">Řekl a&nbsp;zvedl v&nbsp;soumraku bělmo očí na otce, zpod auta bylo slyšet, jak strýc Pepin chrápe, žárovka házela zpod auta světlo na boty otce a&nbsp;na nohavice pana Majera. Pan Majer se zdvihl, podával otci ruku, vůně rumu byla silnější než vůně oleje.</p>

    <p class="MLP-text">Tak, pane správce, když jí domluvíte, tak budu uznalej. Jste tak trochu na vině i&nbsp;vy! Když jsem s&nbsp;váma montoval poprvně, tak jste řekl na hodinku nebo na dvě hodinky. A&nbsp;přišel jsem domů až v&nbsp;neděli dopoledne, vyjevenej, nevyspalej, a&nbsp;žena, jako manželka, plakala a&nbsp;myslela, i&nbsp;když jste jí napsal vysvětlení, myslela, že jsem byl za ženskejma, a&nbsp;dala se na pití. Prosím vás, domluvte jí. Děkuju…</p>

    <p class="MLP-text">A&nbsp;vzdalovala se vůně rumových pralinek, jako by si řezník sedl do celé krabice s&nbsp;rumovými pralinkami nebo škatule višní v&nbsp;čokoládě. Pan Majer odcházel, temná skvrna na zadnici splývala už s&nbsp;večerem a&nbsp;jen se vzdalovaly bílé nohavice, od kolen bílé lázeňské kalhoty. Otec poklekl a&nbsp;nejdřív volal.</p>

    <p class="MLP-text">Jožko! Jožko!</p>

    <p class="MLP-text">Pak obešel auto a&nbsp;volal strýcovo jméno z&nbsp;druhé strany.</p>

    <p class="MLP-text">Ale strýc Pepin tím hlasitěji chrápal. Otec vzal za strýcovy boty trčící zpod auta, chytil strýce za kotníky a&nbsp;vytáhl jej, umazal olejem celého strýce, ale strýc chrápal, tak nějak vypadal, jako by jej právě přejela ta škodovka čtyřistatřicítka, jako by jej před sebou valila, několikrát obrátila a&nbsp;pak teprve přejela zadním kolem. Tak byl strýc Pepin umazaný na rukách a&nbsp;ve tvářích, protože s&nbsp;tatínkem se dopátrali tichého tajemství, proč motor škodovky běží tak tiše, tak pořád bez závad… Otec mi chtěl něco říct, ale já jsem řekl.</p>

    <p class="MLP-text">Musím si dopsat domácí úkol z&nbsp;pilnosti.<a id="x.37090"></a></p>
  </div>
</body>
</html>
