---
title: Čtvereční centimetr za šedesát korun
contentType: prose
---

Seděl jsem u malého stolečku a psal jsem domácí úkol z pilnosti, když dvorem pivovaru kráčel strýc Pepin. Ta jeho námořní čepice, kterou ušil na míru sám kloboučník a čepičář pan Šisler podle bílé čepice, kterou nosil Hans Albers, ta čepice plula jako lodička pivovarským dvorem. Pak se strýc zastavil, z kapsy vytáhl kartáček, sundal čepici a pečlivě ji čistil, tak něžně, jako by hladil malého ptáčka. Pak si ji nasadil a plný pýchy vešel k nám.

A večeřeli jsme mazané krajíce sádlem, matka přinesla kbelík a krájeli jsme chléb a jedli se strýcem krajíc za krajícem a zapíjeli to pivem.

Toto jídlo nejradši arcibiskup Khon, křičel strýc Pepin plnými ústy.

A jeho bílá čepice se zlatými šňůrami a velikou zlatou kotvou nad černým štítkem zářila na vystlané posteli. A přišel kocour Celestýn, a když vyskočil na vystlanou postel, maminka si všimla, že tam září strýcova čepice, tak ji vzala a pověsila na věšák, protože na bílé posteli mohl ležet jedině kocour Celestýn, i když měl zablácené pracky.

Tatínek ale nesnášel sádlo, a tak si krájel suchý chléb kuchyňským nožem, stál v kuchyni u kamen a pil z hrnku vlažnou bílou kávu. A já i strýc jsme měli dnes takový hlad, že jsem poprosil matku, aby rozpustila do hrníčku kus sádla. A pak jsme se strýcem střídavě namáčeli skývečky chleba do sádla a solili a pepřili a hltali jsme večeři a zapíjeli pivem. Strýc Pepin, když dojedl, zářil. Tak jsem dneska zase slavně zvítězil, jako když na den Božího těla jsme já a obrst Zawada na hřebcích vtáhli do dobytého Přemyšlu. Křičel strýc Pepin.

Otec obrátil oči v sloup a i s kuchyňským nožem se vdul za almaru, tam spínal ruce a sípal.

Vždyť to není pravda, jak někde vystřelili, tak první ležel v příkopě.

Strýc Pepin ale křičel dál, nadšený sám sebou.

Nikdo si nikdy nemohl na mne nic dovolit! Hned jsem tasil revolver a prásk! a prásk! a prásk! všechno se válelo v krvi a všichni dělali kotrmelce.

Otec dopíjel hrnek kávy a rozzlobil se tak, že si polil kalhoty. A hned se vdul za almaru a tam mi ukazoval a šeptal.

To není ale vůbec pravda, i když mu bylo osmnáct let, tak jsem mu musel chodit naproti, jak se večer bál.

Chlapče, křičel strýc Pepin, nejpřednější krasavice se kvůli mně střílely, tehdejšího času jsem byl na Moravě krasavec číslo jedna!

Otec za almarou spínal ruce a tiše volal.

To není pravda! Vždyť celý mládí byl samý vředy a na krku měl pořád tři votevřený furunkle!

Ale strýc Pepin docela ponořený do starých zlatých časů křičel nadšením.

Když jsem přišel na urláb v uniformě kadeta, po boku malinkou šavlu, séblu, vedle šavle zlatá bambule, no, kdo mě viděl v té nejkrásnější uniformě na světě, tak byl celé ze mne paf! Když jsem se podíval na svoji sestru, tak sklopila oči a svalila se tou krásou a museli ju obkládat tvarohem, aby tou nádherou neumřela!

Otec se znovu vdul mezi zeď a almaru a obracel oči ke stropu a naříkal, žaloval skrz strop samému nebi. V uniformě kadeta přišel, ale tu si vypůjčil, na vojně byl pořád jen obyčejnej voják!

Ale strýc Pepin dál se unášel a já jsem seděl proti němu a smál jsem se, sepnul jsem ruce a do dlaní dal koleno a tak jsem se houpal a smál, věděl jsem, že otec má pravdu, ale strýc Pepin se rozhodl, že tenkrát byl nejkrásnějším vojákem ve Střední Evropě, a tak se jím stal. A jak jsem se houpal, tak se mi rozevřela moje námořnická bunda, a strýc Pepin se mi díval na prsa a pak rozhrnul klopy té bundičky a zvolal nadšením bez sebe.

No né, to je krása!

A díval se docela zasažený zelenou mořskou pannou.

Že! řekl jsem a zavřel oči.

Tatínek si krájel chleba, s kuchyňským nožem teď stál přede mnou, přestal jsem se houpat a viděl jsem dva obličeje, strýcův plný upřímného obdivu, otcův plný zděšení.

Námořnická panna? Jseš mariňák. Jseš pašák! křičel strýc Pepin.

Otec mi ohmatal tu vytetovanou pannu a zvolal.

S tímhle chceš chodit po městě, do školy?

Matka vešla do kuchyně, s plotny vzala kbelíky s krmením pro prasata. Když se chtěla podívat tam, kam se díval otec a strýc, tatínek jí zaclonil oči.

Jak jsi se mohl opovážit! Křičel otec.

Chtěl jsem lodičku, ale pan Lojza mi vytetoval mořskou pannu, polykal jsem.

Ale ta panna je nahatá! řval otec a vystrčil matku s kbelíkem na chodbu.

Ale je krásná, ten samý systém jako Vlasta, ta nová číšnice u Havrdů, volal s uznáním strýc.

Otec vzal kuchyňský nůž, ten, kterým krájel chléb, pak přinesl domácí lékárničku, otevřel ji a vzal pevně nůž a vykročil až ke mně, zavřel jsem oči a hlavou mi bleskl ten příběh z biblické dějepravy, jak Abrahám se chystá podříznout Izáka a obětovat jej Bohu. Sepnul jsem ruce.

Tatínku, proboha, tatínku, nedělejte to, nechte mne na světě, vyřízněte mi tu pannu z kůže, ale nechte mě žít!

Otec zastavil ostrou špici těsně pod mým krkem a váhal. Až po chvíli se dlouhý nůž vzdálil, z lékárničky otec vzal a rozvíjel flastry, nařezal je nožem na pásky a jako otrávenou studnu těmi proužky zalepil moji zelenou mořskou pannu. Strýc Pepin si oddychl, z věšáku vzal opatrně bílou námořnickou čepici, opatrně si ji nasadil, a zase se dětsky usmíval, jako by sám sebe viděl, jak mu to sluší. Pak tiše vyšel kuchyní na chodbu, tiše za sebou zavřel dveře. Pod oknem teď plula soumrakem ta jeho bílá čepice a strýc odcházel do městečka za krásnými slečnami, aby než došel do hostinců a barů, přijímal od lidí vyklánějících se z okna pozdravy. A protože bylo léto, ze všech oken se vykláněli občané, takový zvyk byl v našem městečku, že vpodvečer, v neděli dopoledne, lidé se pěkně oblékli a položili se do oken, celé ulice byly plné vyklánějících se lidí, kteří s ohromným zájmem sledovali, kdo jde ulicí, co se kde děje, navzájem se zdravili, a tvořily se hloučky u každého okna. Na náměstí byla všechna patra obsazena vyklánějícími se lidmi jako při nějaké slavnosti, jako by městečkem šla vojenská hudba nebo průvod maškar. Ale on byl jen večer a lidé se jen tak vykláněli z okna, protože na to měli čas. A každý zdravil strýce, a každý z okna chtěl vědět, kde jsou nejkrásnější slečny v baru, a každý obdivoval strýcovu námořní čepici. A strýc Pepin to věděl a tím žil. Teď jsem seděl u stolečku a psal jsem domácí úkol z pilnosti, psal jsem jen proto, abych psaním odváděl pozornost od zelené mořské panny, dával jsem si záležet, byl jsem docela soustředěný na písanku, aby na mne už otec nekřičel a matka neplakala. Tak jsem psal, maminka i otec se strojili do biografu a já jsem psal úkol. Čím bych chtěl být? Pan řídící učitel řekl, že každý žák má být tím nejvyšším, že musí chtít se v životě stát prezidentem, a Baťou, a vrchním soudcem, a ředitelem pošt, ale já jsem psal domácí úkol z pilnosti, že bych chtěl být nezaměstnaným. Takový nezaměstnaný nechodí do práce, tak jako já chodím nerad do školy, každý večer je náměstí plné nezaměstnaných, kteří jsou veselí a pokřikují na sebe, plné hostince, kde hrají karty, když prší, nezaměstnaní jsou vždycky v našem městečku opálení, protože mají čas se koupat a ležet na slunci celý den, když přijde zima, tak hrají pěší hokej, a to je volání a křiku na zamrzlé řece, tak nezaměstnaní našeho městečka jsou bez starostí, protože ráno vstávají, až se probudí, a tak nezaměstnaní v našem městečku vypadají daleko líp než ti lidé, kteří chodí do práce a jsou plni obav, že je vyhodějí z práce… A otec si vázal kravatu, vázal si ji tak, jako by se chtěl oběsit, vyplazoval na sebe do zrcadla jazyk, docela si prsty obou rukou propletl jak housku, nakonec ale udělal si takový uzel, jaký si asi přál, nakláněl se a přes rameno četl můj domácí úkol z pilnosti, a když se začetl, cítil jsem jeho pohled do týlu své hlavy, pohled ostrý jako kuchyňský nůž, tenký jak drát z deštníku. Drapl mne, div mi nerozdrtil ramena a otočil si mne a vzal kuchyňský nůž a rovnou mi špicí šel pod krk. Vdul jsem se do židličky a věděl jsem, že teď je se mnou ámen, protože otec byl z domácího úkolu z pilnosti ještě rozzlobenější než z té mořské panny. Díval se na mne nenávistně zrovna tak jako loni, když mi nařídil, abych vyplel zahrádku, pět záhonů zeleniny, když jsem to vyplel, tak otec mne pohladil po vlasech a šel se mnou nazpátek do zahrady, ale když uviděl, že jsem vyplel všechen salát a zeleninu, a nechal jsem na záhonech plevel a bejlí, tak zrovna tak jeho oči sršely nenávist ke mně, nějakou bolest, co komu udělal, že jej nebesa trestají tak a moc… Tak se na mne díval teď, nůž mi čáral po prsou, nemrkal jsem, otec nemrkal, jen se díval až na dno mé duše. A pak zabodl, ale lehce, a odlepoval nožem jeden flastr za druhým a tiše říkal sám sobě.

Je to zbytečné, ať ta mořská panna je na tobě jako Kainovo znamení… tak nezaměstnaným bys chtěl být? Skončíš v polepšovně, a až tě z ní pustějí, budeš zralej pro kriminál a v kriminále pro šibenici.

A matka vyšla z pokoje už v kostýmu a kloboučku, podívala se na moje tetování a řekla.

Ještě že má ta panna šupinatý nohy a nahatý prsa, obráceně by to bylo horší. Jdeme, ať nezmeškáme, hraje Garry Cooper. Ale flastry se srolovaly a otec třepal prstama a celou rukou, ale všechny ty pásky se mu stáčely do dlaně jako pouťová frkačka. Nakonec je musel stáhnout ručníkem.

A zahrozil mi, a rodiče šli do biografu na Úžasnou událost.

Seděl jsem pak na lavičce před pivovarskou kanceláří, rorejsi už přestali čárat po nebi křídly a hvízdat, zdálky bylo slyšet vlaky a k pivovaru se blížilo cinkání, a do branky vešel noční hlídač pan Vaňátko. Jeho obličej jako nějaká maska byl potažen potem. Noční hlídač ověšený baterkami a píšťalami a packající o věrného psíčka Trička, když přišel k lavičce, srazil kramfleky a hlásil se do služby. Bandaska s kávou mu visela na prsou, přes záda měl mexikánku, vojenskou ručnici, ze které se už raději nedalo střílet, protože pan Vaňátko každý večer měl dojem, že bude přepaden jako strýc Pepin, rakouský voják. A tak pan Vaňátko hned střílel, vyplašil a zděsil milence, a srazil výstřelem klobouk člověku, který dělal velkou potřebu u pivovarského plotu, proto otec raději poškodil závěr mexikánky, aby se z ní nedalo střílet. Když sundal bandalír, který hned rozvinul pod jeřábem u kanceláře na trávník, pan Vaňátko zapackal o psíčka a div se nesvalil. Vzal pejska a udeřil s ním o cementový chodník, psíček naříkal, a tak zase noční hlídač bral Trička do náruče, líbal jej celým mokrým obličejem, a prosil věrné zvíře za odpuštění. Pak seděl na lavičce, uši nastražené, mexikánku vedle sebe a pot se z něj lil. Otec říkal, že pan Vaňátko chytil ve válce malárii. Seděl a voněl česnečkou, takovým divným zápachem cibulové omáčky. Najednou si vzpomenul, že zapomněl se hlásit panu správci. Povídám, tatínek šel do biografu. Ale pan Vaňátko vojenským krokem s mexikánkou na rameni kráčel k oknu, salutoval a tmavému oknu hlásil. Noční hlídač Vaňátko se hlásí ve službě!

A udělal čelem vzad, a zase se div nesvalil o věrného psíčka Trička. Zvedl jej, a když už s ním chtěl udeřit o cementový chodníček, malárie polevila a noční hlídač se vzpamatoval a zulíbal psíčka, a umazal jej vůní cibulové a česnekové omáčky, psíček by jistě byl radši, kdyby s ním pan Vaňátko praštil o chodník, protože ta vůně byla tak nepříjemná, že se odtahoval, jak mohl nejdál, od líbajících vousů se odstrkoval, ale noční hlídač se potřeboval vykoupit. A když pustil psíčka na zem, kráčel k lavičce, viděl jsem jeho siluetu, nosil takové vinařské kalhoty, které měly mezi nohama ještě jednu menší nohavici. Ale to bylo tím, že noční hlídač měl tříselňáka, jak říkal strýc Pepin, můdy. Posadil se a naslouchal večeru.

Pane Vaňátko, povídám, čím byste tak chtěl být, kdybyste vyšel školu?

Epileptikem, řekl noční hlídač bez rozmýšlení.

Epileptikem, co je to za zaměstnání? povídám.

Takovej epileptik je to nejvyšší, kam to člověk může dotáhnout. Nejvíc epileptiků je v Indii. Takovej epileptik umí lidem najít studnu, jsou to hledači pramenů vody. Umějí ale taky filozofii. Zatímco ostatní lidé chodějí za holkama nebo po hospodách, epileptik píše básničky, dokonce když epileptik dosáhne dokonalosti, píše romány tak jako Dostojevskij nebo Gogol. Největší epileptik byl ale Mohamed, ten když mu to začalo myslet, tak v noci nožem se odřízl od společnýho prostěradla, a opustil ženu a děti, aby hledal pro lidi zeleným proutkem duchovní vodu, pramen, který pak sepsal do učení. Strýc Pepin je taky epileptik. Největší epileptik na východ od Alp. Kdybych začínal znovu, tak bych nechtěl být ničím jiným než epileptikem.

Opravdu? povídám.

Opravdu, řekl pan Vaňátko a oběma dlaněma se opíral o kolena, seděl na lavičce pod okny kanceláře a naslouchal noci. Vzduchem lítali tiše netopýři, na římsách sladovny houkali kuliši a sýčkové. V lesíčku u vrat vrkaly ze spaní hrdličky a já jsem si umiňoval, že půjdu domů a přepíši domácí úkol z pilnosti. Kým bych chtěl být. A vstal jsem, noční hlídač měl skleněné oči a lil se z něj pot, psíček Triček se stočil do klubíčka na bandalír pod jeřábem, díval jsem se zblízka do obličeje pana Vaňátka, seděl dál jako socha s otevřenýma očima, dotkl jsem se jeho pěstí zaťatých do kolen, ale pan Vaňátko naslouchal celým tělem noci. Byl strnulý a ztuhlý úžasem nad nočním nebem plným hvězd. Vzdálil jsem se k deputátním bytům. Ze šalandy v druhém patře z okna do okna scházela rozsvícená lampa, slaďák šel asi vydrovat ječmen na humna, asi to byl sám pan Mára, sladovník, který když dovydroval, seděl zrovna tak jako noční hlídač s otevřenýma nemrkajícíma očima u okna šalandy, díval se shora na krajinu u řeky, na pole, pořád se jen díval, vedle sebe měl soudek piva a každou čtvrthodinu si natočil do plecháče pivo, a pil, pivo mu kapalo ze svislých vousů, seděl v podvlíkačkách, a díval se z druhého patra do polabské krajiny. Říkal o něm strýc Pepin, který měl kavalec vedle slaďáka pana Máry, že ten znásilnil svoji nezletilou dceru, že seděl rok v kriminále, a teď jen sedí, když nevydruje, pije pivo, sedí u okna a dívá se do krajiny. Často jsem se na něj šel podívat, jak tak seděl u okna na židli, jednu ruku na pípě u soudku, ve druhé plecháč a z vousů mu kapalo smutné pivo. A já jsem věděl, že znásilnil svoji dceru, ale nevěděl jsem, co to je, „znásilnil“? Povalil ji, zbil ji, vytrhal vlasy? Nebo si na ni něco dovolil, co dělají dospělí lidé? Ale podle obrázku v biografu na to musejí být takoví lidé jako dneska v Úžasné události Garry Cooper, a ne pan Mára, v podvlíkačkách, docela špinavý, s mokrými vousiskami a pořád pijící pivo a k jídlu nic než slanečky? Seděl jsem častokrát na lavici v šalandě, hlavu opřenou v dlaních a lokty na špinavém stole, který pořád voněl herinky, díval jsem se na pana Máru a nemohl jsem pochopit, že tenhle slaďák by mohl znásilnit svoji nezletilou dceru, protože i já jsem nezletilý…

Tak jsem stál na prahu tmavého našeho bytu a díval jsem se, jak okénky u samé země svítí z humen lampy stojící na trojnožce, a podle pohybu těla a vousů jsem viděl, že to vydruje ječmen pan Mára, ten který znásilnil svoji dceru. Vešel jsem na chodbu a tápal jsem do kuchyně, chvíli jsem stál s rukou na vypínači, zda bych měl znovu napsat domácí úkol Čím bych chtěl být? Ale pak jsem šel raději spát. Když jsem ulehl, založil jsem ruce za hlavu, a dobře jsem cítil, tak jak oddychuji, jak se zdvihá a nočním pokojem pluje ta moje lodička, i když je tam místo ní mořská panna. Díval jsem se na strop osvětlovaný letní světlou nocí a myslil jsem na našeho kočího pana Kopeckého, který rozváží volama po městě a do blízkých vesnic sudy piva, jak pan Kopecký vždycky je už v poledne v pivovaře, jak u chlívů čeká, pak ale jde kolem močůvky ke zdi a vrací se vždycky s kabelou přikrytou bílým ubrouskem. Viděl jsem vždycky, jak usedá, jak na klín z kabely vytahuje hrnec s polívkou, ubrousek přes zástěru na kolenou, zvolna jí, pak vytahuje z kabely kastrůlek a lžící jí knedlíky s omáčkou, někdy zelí. A pak složí hrneček a kastrol s ubrouskem do kabely, jde kolem močůvky a hnoje ke zdi, postaví kabelu na vysokou zeď mezi zacementované skelné střepy, a někdo z uličky podle pivovaru vezme tu kabelu, která pak zmizí. Dneska v poledne, když pan Kopecký jedl polévku, vyběhl jsem z pivovaru, a pak zahnul za roh, maštale pivovaru stály těsně u zdi, už zdálky jsem viděl opřené dámské kolo, a u něho stála holka, dívka starší o něco než já. Zastavil jsem se a díval jsem se tak dlouho zdálky, až na zdi mezi střepiny lahví a ostnatý drát kdosi z pivovaru postavil kabelu s bílým ubrouskem. A dívka stoupla na šlapku, zdvihla ruku a já jsem běžel, a když jsem míjel tu holku, tak ona zvolala. Na shledanou večer, tatínku… A já jsem stál na rohu pivovaru, na kole jela ta dívka, měla hnědé veliké oči, byla bledá, jen ty veliké oči, a vlasy měla, jako by vylezla právě z vody, stáhnuté dozadu a svázané mašlí, na řídítkách jí visela ta kabela… A pan Kopecký, pivovarský kočí, se mi dneska zjevil jako prorok, jako svatý muž v holinách, režných kalhotách, surovém kabátě, který když kráčel, tak se kolíbal ze strany na stranu a díval se na svět pořád přivřenýma očima, ale měl dceru, která mu každý den přivezla oběd, vystoupila na rám kola a postavila vysoko kabelu na vysokou zeď a čekala, až se nají, aby opět stáhla kabelu z vysoké zdi a jen tak přes ostnatý drát zavolala na nevidomého otce, na shledanou večer, tatínku…

Probudil mne naléhavý hlas otcův.

Mlč, mlč, proboha mlč, já jsem viděl, jak jsi se dívala na Garryho Coopera, takhle slušná ženská se nedívá, jedině takhle se má dívat na svého muže!

Matka se vztyčenýma rukama si vysvlékala kombiné, tak zamotaná do hedvábí se bránila.

Ale vždyť je to biograf, a pak ten Garry, vždyť po něm všechny ženy touží… krasavec a přitom tak chlapecký. Cože, zakřičel otec, tak ty se přiznáváš, že po něm toužíš? Na kolena, a přiznej se! Kdybys ho někde potkala, že bys byla jeho, přiznej se!

Matka vklouzla pod peřinu a řekla.

Těžko bych se asi ubránila, ten Garry je silnější než všechny předsudky.

Tak ty takhle! zakřičel otec a vzal matku za ruku a stáhnul ji z postele. Tak kdyby to bylo možný, tak by jsi byla jeho! Ale já to tak nenechám, moje čest!

Křičel tatínek a viděl jsem, jak z nočního stolku, ze šuplíčku rval revolver. Otočil jsem se na břicho, a zakryl jsem si tvář, ležel jsem uprostřed dvou postelí, mezi pelestmi byla deka, a já jsem najednou nemohl chodit ani vstát, chtělo se mi čůrat, tak hrozně, a tak zatímco otec nabíjel revolver a maminka klečela a spínala ruce a prosila, aby ji nechal naživu, odhrnul jsem deku a čůral jsem mezi postele, všechno to pivo, co jsme se strýcem Pepinem vypili, ležel na břiše na škvíře mezi manželskými postelemi a čůral.

Otec ztichnul a naslouchal. Pak i matka.

Ten prasák, vona je mu málo ta mořská panna, vono je mu málo, že chce bejt nezaměstnanej, on ještě znesvěcuje naše lože! Položil revolver na noční stolek, a smejknul ohromnou silou postelí, až jsem spadl do veliké louže, nade mnou stál otec s vyvalenýma očima a křičel.

Zraješ pro šibenici!

Vypotácel jsem se a matka rozevřela ruce a já jsem po dlouhé době se objímal s maminkou, tiskli jsme se k sobě a plakali jsme, já plakal hlasitě a s matkou jsme se ujišťovali, že se nikdy neopustíme. Tatínek chvíli stál, pak uložil revolver, z kuchyně přinesl kbelík a hadr, poklekl a utíral velikou louži a ždímal do kbelíku a pak suchým hadrem opět zas a zas, až ždímáním se uklidnil, zrovna tak jako matka přestala plakat, a já jsem odešel do kuchyně, abych si ustlal na skládací posteli. Otec pak vyšel z chodby na dvůr a mocným šplíchnutím vylil kbelík na louku v ovocné zahradě.

Když srazil postele dohromady, maminka vklouzla pod peřinu a řekla plna úlevy.

Moje postýlka, moje postýlka!

Otec zhasil, slyšel jsem šramot jeho bosých nohou, pak sténání matrací, chvíli sebou mrskal, nakonec se ztišil. Ten Garry Cooper, řekl tatínek něžně, je nejen výborný herec, ale krásnej člověk… Tam, jak hrál na trombón, nebo jak stavěl svůj dům, jak mezi trámy seděl a už přijímal hosty… nebo když mu řekla, že ho má ráda, jak utíkal, jak porazil kbelíky… Jak říkám, ta Úžasná událost je opravdu úžasná… Zejtra to hrají ještě, půjdeme se na to podívat znovu, ano?
