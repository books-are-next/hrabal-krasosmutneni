---
title: Krásná řeznice
---

  

Nikdo nikdy neviděl v našem městečku, aby strýc Pepin a správce pivovaru si vyšli spolu. Nesl jsem kufřík s fulguračním zářením, protože matka řekla, že to tak bude lepší, protože paní řeznice paní Majerová měla krásné vlasy, ty samé vlasy, které si maminka dala už dávno ostříhat. A tak jsme kráčeli podvečerem uličkami, lidé se vykláněli z oken a dívali se na chodce, byli vykloněni a za nimi byly záclony a občané, když viděli dva bratry, tak zaváhali. Jako přátelům strýce Pepina se jim chtělo pozdravit strýce a vyptat se jej na hlouposti, ale když viděli tatínka, tak zase se polekali, že to je lest pana správce pivovaru, že najednou se jich zeptá, co dělají v sobotu odpoledne, a než se vzpamatují, tak jim tatínek řekne, tak přijděte mi na hodinku, nejvýše na dvě hodiny přidržet kontramatky. A jak jsme šli večerním soumrakem, tak lidé volili zlatou střední cestu, stáhli se z okna, vymotali se ze záclon a čekali, až jsme přešli. Tak jsme došli až ke schůdkům řeznického krámu pana Majera. Na hácích ve světle stahovací lampy, cloněné novinami, visely vepřové kořínky, a hovězí flaksy, několik věnců vuřtů a na řeznickém špalku se leskly nože. Paní Majerová v bílém šátku seděla na židli a tupě se dívala na svoje nohy, napila se z hrníčku a v zamyšlení rozbalila hašlerku, odhodila bonbón a do úst si dala papírek obalu hašlerky. Stáli jsme na schodech a dívali jsme se na řeznici, která teď vzala pohlednici, zvedla zástěru a začala pečlivě čistit ten pohled, pak v zadumání vzala brejle a chtěla si místo brejlí nasadit na oči pohlednici a přečíst něco z brejlí. Tak chvíli pracovala zmateně rukama, aby nakonec odložila brejle i pohlednici. A otec dal znamení a tak jsme vešli, strýcova námořní čepice potěšila řeznici, a když se podívala na tatínka, hned věděla, proč otec přišel.

Oho, mistře, řekla, zatancujeme si?

Zatancujeme, odpověděl otec, ale paní Majerová, stáhneme roletu a raději zamkneme.

A řeznice se zvedla, upila z hrníčku, na kterém byl modrý nápis Pozdrav z Hlinska, pak rozsvítila v kuchyni a přinesla gramofon a těžce s ním dopadla na řeznický špalek, masařky vzletěly a docela pobouřeně lítaly v rojích a bzučely jak pomatené, pak zase usedaly na krvavý špalek a sály sedlou krev a drobečky masa. Potom přinesla tři židle a vzala hák na stahování rolety, a když vycházela, nespočítala si schody a z posledního schodu přešlápla a její bílý šátek zmizel, ale brzy se řeznice objevila v zasklených dveřích a potom ve výkladní skříni z druhé strany, dlouho navlékala hák do očka rolety. A otec přivoněl k hrníčku s nápisem Pozdrav z Hlinska a zatvářil se kysele. Ale paní Majerová s rachotem stáhla roletu, zahřměl ten vlnitý plech jako hrom. A už vystupovala po schodech, a pak za sebou zamkla dveře a stáhla roletu. A když kráčela podle háků, na kterých viselo maso a vuřty, ramenem rozkývala flaksy a vepřové pajšly a z každého kusu vzletěly roje kovových much, z přítmí lítaly do světla stahovací lampy, celý krám duněl bzukotem a mouchy, jako by se rozzlobily, vydávaly zvuky hněvivého pobouření, rozčilení, narážely do tváře řeznice, narážely do vykachlíčkované zdi. Jen s námahou se zase vracely na maso.

To tady držíte, paní mistrová, kanonické hodinky? řekl strýc.

Co mám dělat, když mi muž chodí za ženskými. Řekla řeznice a posadila se těžce na židli, její bílý šátek zazářil ve světle žárovky jako turban. Seděla a dívala se tupě na svoje nohy.

Tak aby bylo jasno, řekl tatínek, váš pan manžel tři večery a celou noc ze soboty na neděli se mnou montoval.

To říkáte vy, ale já vím svoje, pokrčila rameny paní a opřela se o špalek, zvedla víko gramofonu, natáhla péro a pak nasadila jehlu a krámem se ozvala velebná hudba a kostelní sbor zpíval… Anděl lásky svaté plá, v modrém moři zlatých hvězd… A paní Majerová se posadila, opřela se loktem o špalek a dala hlavu do dlaní, ale turban se jí svezl a sám jsem se polekal, až na zem se vysypaly zlaté dlouhé vlasy, kadeře rudých vlasů, které ve světle lampy sršely a vydávaly světlo. Tak tupě seděla a já jsem začínal chápat, proč matka mne poslala s sebou, protože jsem viděl, jak otec rozšířil oči, díval se jen na ty vlasy, které mu uřkly.

Je ta muzika nějaká pomalá, řekl strýc Pepin a řeznice se zvedla, vytáhla ty svoje vlasy vzhůru jako pochodeň, ty vlasy se jí rozpustily, od žárovky se řinuly na židli, řeznice prstem odrhnula si ty proudy vlasů z čela, naklonila se nad gramofonem, a když nahmatala páčku rychlosti, přidala a sbor teď zpíval tak rychle, jako ve filmu běhají rychle ženské. A paní Majerová se posadila na židli a zase ty vlasy svítily a byl jich plný krám, dokonce ty vlasy daly úplně zapomenout na zápach vepřových kořínků, dokonce i zlaté a modré mouchy se ztišily. Nejvíc ale byl docela polekán otec. Strýc Pepin seděl, jeho bílá námořnická čepice se podobala mléčnému lustru, seděl a štrikoval si prstíky. Tak pani Majerová, řekl chvějivým hlasem otec, ani jsem jeho hlas nepoznával, tak nějak se mu třásl. Podívejte se, posílá mne pan děkan, abych vám domluvil, že byste neměla pít.

On? pravila a potřásla smutně hlavou, ten? Vždyť sám pije deset čtvrtek vermutu.

Ale od půl noci ani hlt a ráno slouží mši a nikoho svým pitím neohrožuje. Bible je proti obžerství!

Řeznice zvedla oči a já jsem viděl, že se bystře dívá otci do očí, viděl jsem, že najednou není opilá, že to, co řekl tatínek, to ji vzkřísilo.

Obžerství, to ano. Ale co je to obžerství! Tady! Otočila se a ukázala mocným gestem na flaksy a na kořínky a vuřty. Pouze piju, a v bibli není nikde nic o zákazu pití! Naklonila se paní Majerová a vlasy se jí položily na špalek a mouchy se pobouřily a prudce vzlétly, lítaly tak rychle, že tvořily modré čáry, lítaly řeznici kolem hlavy ve tvarech siločar. Otec se polekal, vstal, zvedl ty rusé vlasy, aby se neumazaly od krve, a držel je a chvěly se mu ty proudy vlasů, mocné a husté jako dva koňské ohony. Já mám lyceum, řekla paní Majerová a dívala se tatínkovi do očí a tatínek se díval do jejích očí a já jsem viděl, jak mezi těma jejich očima přeskakuje sršení, otec držel její vlasy a ona se dívala na otcovu tvář, gramofonová deska dohrála a jehla syčela, jak se vrývala do černé hmoty. A já jsem se najednou polekal, teď jsem začal mít strach, protože matka mi kladla na srdce, abych dal na tatínka pozor. A vzal jsem černý kufřík a otevřel, tatínek pořád držel řeznické rudé vlasy, řeznice se bystře dívala tatínkovi do očí. A položil jsem otevřený kufřík na špalek, ve světle zazářily červeným sametem potažené stěny kufříku a tam ležely neónové přístroje, fulgurační záření, které když se zastrčí do zástrčky ve zdi, začne vydávat ty svoje fulgurační proudy.

Tatínku, nezačneme s léčením? řekl jsem.

A strýc Pepin se naklonil a díval se do červeného sametu a tam byly do klipsen zastrčené neónové trubice všech tvarů a jeden ten skleněný dutý přístroj byl s válečkem, a druhý měl na konci ocelové štětičky a třetí se dvojil, na zastrčení do nosu, a čtvrtý byl neónový hřeben, dutý a tak veliký jako hřeblo na koně, a pátý měl na konci dlouhý válec, ve kterém byla stočena ocelová spirála… A strýc se usmíval na ty léčivé trubice a vzal ten dlouhý přístroj a řekl. Sakra, Francine, toto mi musíš půjčit, já si to vezmu k Havrdům.

A tatínek procitl, spustil vlasy na zem, vytrhl strýci neónovou trubici a zvolal.

Máš ho vidět! To jsem přinesl pro vás, paní Majerová, pravil a hlas se mu třásl. Pak vytáhl z kufříku dlouhou šňůru, zasunul do zástrčky ve zdi, vzal bakelitový držák, nasunul na něj neónový dutý hřeben, otočil knoflíkem a zvedl hřeben a ten modře sršel a otec jej zvedl vysoko do přítmí stropu a modré světlo padalo dolů na ryšavé vlasy řeznice a ty vlasy sršely taky. A otec pravil.

Já nechci, abyste přestala pít, já chci, abyste našla míru pití, abyste nepila ze žalu, ale jen tak, někdy pro radost. A na to právě jsou fulgurační proudy a jejich záření… A řeznice zvedla oči a dívala se vzhůru a já jsem teď najisto věděl, že matka měla pravdu, když se lekala, když tatínek se rozhodl léčit paní Majerovou fulguračními proudy. Bylo by to hezčí, kdybychom zhasli. Mistře, támhle je vypínač! A strýc nahmatal v přítmí knoflík a zhasl žárovku a já jsem musel sám uznat, že něco tak krásného jsem doma neviděl. I strýc Pepin nastavoval hřbety rukou a prohlížel si ty modré ruce, jako by nebyly jeho.

Sakra, tohle mi musíš půjčit, já to vezmu inteligentním krasavicím do Avionu! zvolal.

Máš ho vidět! řekl tatínek a já jsem viděl, že už začíná vstupovat na tenký led, že začíná být ztracený, hřeben se mu v prstech třásl, ne rozčilením, ale něčím docela jinačím, bylo to to samé, jako já jsem se chvěl, když mě ta holka ze čtvrté měšťanky vedla přes půdu chlapecké a dívčí školy, když stála přede mnou a dívala se ne na mne, ale do mne, a já jsem slyšel, jak mi bije srdce, zrovna tak tatínkovi v rytmu srdce pulsoval ten neónový hřeben. Teď se otec posadil na židli, kterou přistavil těsně za židli, na které seděla řeznice, vlasy jí splývaly až na zem, tatínek seděl za ní a jiskřičky neónů přeletovaly do vlasů, a tatínek nasadil hřeben a protahoval až k zemi to neónové hřeblo, vlasy jím protékaly jako proudy řeky jezem a česnem u mlejna a otec zvedl ruku a nasadil hřeben znovu na temeni a zase až dolů, vzduch v krámě voněl ozónem, jako by každým tím česáním udeřil blesk a hrom. A tatínek ve světle neónu vždycky přivoněl k vlasům, jen tak, jakoby náhodou, díval jsem se už ani ne na hřeben, ale na otce a potom na paní Majerovou, která měla zavřené oči a tvářila se blažená a spokojená a hlavně si nepřála jistě nic jiného, než nechat si svoje vlasy a léčit se z opilství nikým ale jiným než mým otcem.

Začnete nový život? optal se otec a přiložil svoje rty na vlasy, pod kterými bylo ouško řeznice. Přikývla. Tak kde máte ty kořalinky? Ty posilující léky? šeptal tatínek.

Mistře, řekla řeznice, rozsviťte v kuchyni, hned za futrem je vy­pínač!

A strýc zvedl dlaně a tápal, ohmatával zdi a jeho čepice ve fialovém přítmí mu svítila na cestu do kuchyně, kde konečně nahmatal vypínač a světlo zazářilo a já jsem viděl, jak řeznice ukázala prstem a zašeptala jako ve snách. Tam v almárce! A zavřela zase oči.

Strýc otevíral všechny almary, až nakonec otevřel nad umývadlem skříňku a přinesl hranatou láhev se světlým likérem, a když jej postavil na řeznický špalek, řekl s obdivem.

Sakra, to je sagavír, to pijó jen poručíci od dragounů a ty největší krasavice!

Prosím, napijte se, poslužte si, zašeptala řeznice a založila si dlaně pod paže a tatínek hrozil neónovým hřebenem, fialové čáry a klikyháky poletovaly sem a tam, jak hřímal.

Nikdy! A vy, už nepijte. Už nikdy!

A strýc Pepin si nalil do hrníčku s modrým Pozdravem z Hlinska, upil a přikývl, podal mi, napil jsem se a shledal jsem, že ten likér je výborný. Strýc dolil hrníček a nabídl bratrovi.

Já jen abych věděl, řekl otec, abych věděl, proč vám to tak chut­ná. Řekl a upil, zamyslel se a napil se s chutí. Pak držel hrníček s Pozdravem z Hlinska, srkal likér a s potěšením naslouchal řeznici, která jako by se zpovídala. Slibuju vám, pane správce, že když mi jednou týdně budete léčit to moje opilství, jeden večer když přijdete a budete vy mne léčit, tak všeho nechám, protože budu mít důvod se na něco těšit, v něco ušlechtilého doufat, budu mít důvod zase žít… Ale mistře! Tam v almárce je ještě Nuncius, krásně zrádný likér, jak mnišská kutna!

A strýc Pepin vešel do kuchyně, zvedl ruku, a když ji vytáhl z almárky na zdi, držel buclatou malou láhev, podobající se velikému razítku. Dal si ji k očím, a když přečetl, otočil nadšený obličej a třásl lahví a volá. No, tohle nejradši arcibiskup Khon!

Ale tatínek držel pořád modrý hrníček s Pozdravem z Hlinska, seděl za řeznicí a šeptal jí do vlasů.

Každý týden přijdu a budu česat ty vaše vlasy, poslední pozdrav starého Rakouska, já Anna Czillágová, narozená v Karlovicích… A napil se sagavíru a vnořil nos do krásných vlasů. Tak tam seděl, obličej zcela ponořený do rozpuštěných vlasů, neónový hřeben mu sršel v ruce na klíně a ozařoval zespoda vlasy a bradu otce ukrytou v proudech vlasů. Tatínek docela zapomněl, že tady sedím já a strýc Pepin, který pořád dolíval otci sagavír. A na zemi ležel bílý šátek, pošlapaný turban, do kterého, když jsme přišli, řeznice měla zamotané ty svoje bujné vlasy, avšak když se rozsypaly krámem ty zlatorudé vlasy, od té chvíle tatínek byl čím dál bezbrannější, čím dál méně se mohl ubránit přívalu toho, co se třpytilo a vonělo a krásnělo před ním. Teď paní Majerová otevřela oči, dívala se bystře, chvíli na mne, pak na strýce Pepina, který jí salutoval, pak se opatrně vztyčila, ale tatínek měl zavřené oči a usmíval se, řeznice vešla do kuchyně a její krok byl pevný, dokonce vykračovala si jako pravá paní, tak nějak to fulgurační záření ji postavilo na nohy a ona to věděla. Když natáhla ruku až dozadu almárky, vytáhla pak červenou láhev s višňovým likérem, odzátkovala a přičichla, pak znalecky nasadila nosní dírku a vtáhla vůni a přikývla.

Tady ochutnejte griotku, Wantochovu slavnou griotku s vůní hořkých mandlí!

Hořkých mandlí…, opakoval v polospánku otec.

A krásnou jasnou vůní zrajících višní a vůní kvetoucích floxů…, pravila řeznice a dívala se na otce, který vsedě dřímal, na poklopci mu ležel sršící neónový hřeben a vydával vůni blesku. A tatínek tiše opakoval docela s blaženou tváří.

Vůní kvetoucích floxů…

A paní Majerová přinesla sklínky, nalila temně rudý likér.

Zatřásl jsem otcovým loktem.

Tatínku, griotka!

A otec se polekal, roztáhl nohy, tak tak zachytil neónový hřeben. A před ním stála řeznice, držela sklínku a podávala ji otci.

Na moje vyléčení! Pravila.

Vy nebudete s námi pít? optal se otec. Ani jedinou skleničku?

Už ani jedinou pravila krásná řeznice, já jsem se napila silnějšího likéru, než je tenhle!

Otec se napil a pak zabreptal.

Tím považujeme záchranné práce za skončené.

A napil se, vytáhl jsem zástrčku ze zdi, svinul šňůru, a uložil neó­nový hřeben do kufříčku na prohlubeň v červeném sametu. Zavřel jsem černý kufřík. A podal jsem jej strýci Pepinovi, který jej vzal a salutoval paní Majerové…

Druhého dne jsem nešel do školy, tatínek do kanceláře. Matka tanečním krokem jásala od mé postele k otci a vyměňovala obklady. Tatínek měl ručník i přes oči a nechtěl vidět svět. Ač volnomyšlenkář, prosil Boha, aby si jej vzal. Se mnou se netočila jen postel, ale i strop. Matce jsem musel vyprávět útržky z paměti, ve kterých jsem převypravoval všechno, nač jsem si pamatoval. Avšak od té chvíle, kdy strýc stál a salutoval paní Majerové, od té chvíle jsem si nepamatoval docela nic. Ale to mamince stačilo, vyjela na bicyklu do městečka, a když se vrátila, přivezla dvě do hedvábného papíru zabalené láhve. A nikdy jsem neviděl matku tak veselou, tak plnou smíchu. Vypravovala mi, jak o půlnoci kdosi zaťukal na okno, a když otevřela, tam venku stál obecní strážník pan Holoubek, za ním stála zváhnutá kára a na ní ležely dva kusy linolea. Když se ptala, kdo to linoleum objednal, tak pan Holoubek pravil, že před půlnocí mu v hostinci Na cikánce handláci přivřeli do dveří hlavu a pak narazili klackem helmu tak, že mu zahřmělo v očích. A pak, když kráčel, aby mu někdo pomohl stáhnout helmu, tak potkal strýce Pepina, který mu nahlásil, že pod schůdky u řeznictví pana Majera leží dva opilci. Když tam přišel, poznal, že to je pan správce pivovaru a jeho synek, docela v bezvědomí. Tak vypůjčil káru a přivezl je do pivovaru. A maminka z toho měla tak velikou radost, že dala panu Holoubkovi dvacet korun a slíbila mu, aby si dneska přišel pro basu piva. A pan Holoubek z toho piva měl takovou radost, že mu splaskla hlava a podařilo se mu vyviklat s hlavy tu helmu a utřít si pot. To mi řekla maminka s velkým smíchem. A když tatínek začal dávit, tak matka odhrnula hedvábný papír a před oči otce nastavila láhev sagavíru, a tatínek visel z postele a vyteklo mu z úst trochu zelené voděnky. Tak maminka si nalila sama. A navečer přišel strýc Pepin a přinesl černý kufříček s fulguračním zařízením. Tatínek ten kufřík hned otevřel a uklidnil se, když viděl, že na červeném sametu jsou všechny ty krásné nástroje na léčení. Bral jeden přístroj za druhým a zvolal.

Co jste s tím dělali, že to tak voní?

Matka stáhla hedvábný papír a zvedla krásnou láhev s griotkou, ale otec, jen uviděl tu griotku, tak tak že odsunul ten otevřený kufříček a začal znovu dávit a do kbelíku u postele vydávil trošku zelené vodičky. Maminka nalila strýci Pepinovi sklenku sagavíru a strýc připil na zdraví celé rodiny a pak řekl tatínkovi.

Co jsme s tím dělali? Celá hospoda na Žofíně byla auf! Krasavice si lehly na biliár a já jsem jim dával do vlasů fulgurační proudy, protože podle spisku páně Batisty záruka blaha manželského je zdravé a urostlé tělo.
