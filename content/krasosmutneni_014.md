---
title: Krasosmutnění
contentType: prose
---

Na podzim, každou sobotu a neděli, se ozývaly rány loveckých pušek. A tak když jsem vběhl ze školy domů, oslepený zářijovým sluncem do tmavé chodby, svalil jsem se přes hromadu koroptví, někdy přes několik zajíců. Hostinští, kterým otec dělal daňová přiznání, přinášeli jako pozornost zvěřinu. Matka věšela zajíce pod trámy na půdě, koroptve do kůlny, všechno hlavama dolů. A když zajícům začala kapat z nosu krev a když z koroptví začali padat červi, tak teprve potom je matka stahovala, teprve potom je oškubávala. A všichni jsme se těšili, nejvíce naši hosté z městečka, na zvěřinové hody. Nejdřív matka rovnala koroptve na veliký kastrol, a pekla je na špeku a divokém koření. Osm koroptví se vešlo na velikou pánev a večer celý deputátní byt voněl příjemnou vůní, dokonce i otec jedl pečené koroptve, a to bylo co říct. A hosté, i když jsem každého znal, tak pro mne to byli hosté. Chválili u nás vždycky to, co se chválilo samo. Pili dobré pivo, které nemohlo být než dobré, protože bylo rovnou ze sklepa, ale hlavně že jedli a pili zadarmo. Seděl jsem, jedl jsem zvolna, a když si některý host bral další koroptev, díval jsem se na tu koroptev, a každý host se zasmál, a smál se tím víc, čím víc já z toho byl smutný. Ale všechno zachraňovala matka, ta ráda jedla. Když rozřízla koroptev a vzala první sousto, tak najednou se zvedla a začala křičet, a vyběhla na dvůr a běhala dvorem a křičela do nebe, hosté se lekali, že spolkla kostičku, ale při třetí koroptvi, když zjistili, že to je maminčina mše za dobrou koroptev, smáli se, stáli u okna a v prstech drželi pečenou koroptev a hryzali a radovali se zrovna tak jako matka, která už zase seděla u stolu a hryzala maso a namáčela kousky koroptve do šťávy a olizovala se jako malé děcko. To všechno proto, že ráda jedla, ale hlavně že ráda hrála divadlo, nejen na ochotnické scéně městečka, ale i tak, v životě, dokonce bez divadla nemohla žít. A otec to věděl a pořád se trápil dovnitř, mlčel, tak jako já, ale nedalo se nic dělat, protože naše maminka to měla v krvi, a nakonec kdyby nebyla maminka taková, jaká byla, bylo by u nás velice smutno, protože tatínek si pořád četl U snědeného krámu a nikdo mu nevymluvil, že ten nešťastný krupař není on. Matka, když se napila piva, tak v jedné ruce držela sklenici a druhou rukou vzadu dávala si protiváhu, podobala se nějaké reklamě dobrého piva, ale to jí bylo málo. Když vypila půl půllitru, tak najednou vyskočila, položila sklenici a zase vyběhla na dvůr a křičela a volala do nebe, jak jí chutná to napití, a vběhla zase domů, posadila se za stůl a pěstma bušila do stolu tak dlouho, až dopila sklenici. Někdy, když pršelo a matce chutnalo jídlo a pivo, tak se zase zvedla a dávala otci a mně takové herdy do zad, jako by nám zaskočila kůstka, někdy herdovala i hosty a všichni se smáli, až jim pivo nebo jídlo zaskočilo do koláčové dírky a pak musela matka mocnou herdou do zad tak dlouho hosty buchancovat, až jídlo vyskočilo z dávících se úst. Dnes večer, když matka si vzala třetí koroptev a chtěla vyběhnout ze dveří, jak stanula na prahu, tak si dala ruku na mastná ústa.

Vincku, kde se tady bereš? Pojď dál!

Zvolala a otec, jak to slyšel, tak přestal jíst a zbledl. Poprvně za celý měsíc vzal první kousek masa, ale když uslyšel, že venku je švagr Vincek, položil na talíř nůž a vidličku křížem, že už nebude, že už nemůže jíst. Hosté se nahrnuli k oknu a tam jsem to viděl! Pod oknem v soumraku stáli dva bílí jezdečtí koně, na jednom seděl Vincek ve žlutých holínkách, béžových kalhotách a červeném fraku, na hlavě černou sametovou čepici s velikým kšiltem, smál se a cenil zuby, salutoval do okna společnosti. Pak se naklonil, div nespadl z koně a matka zvedla ruku a on ji dvorně políbil. A hned pohybem hraběcí ruky ukázal na jezdkyni v opravdu hraběcích šatech, s vlnivým sametovým kloboučkem, na kterém šikmo leželo paví peří.

Moje snoubenka! řekl Vincek a seskočil z koně, proklesnul holínky. Hosté u okna byli překvapení.

Není to sám hrabě Thurn-Taxis el Torre e Tasso? zabreptal pan lékárník.

A maminka už za ruku přivedla Vincka a představovala jej i jeho snoubenku. A Vincek sundával bílé rukavičky, pleskal nešťastného otce po zádech.

Tak co, švagříčku! To koukáte, co? A tisíce budou a jsou tady smlouvy. Vídeň a Budapest!

A matka zářila štěstím, hned podávala talíře, přinesla poslední velikou pánev s osmi koroptvemi. Vincek nejdřív dvorně dal jednu koroptev na talíř své snoubence, nasadil si monokl, rozpřáhl ruce a zpíval.

Já půjdu k Maximu, kde hojnost je šprýmů… a zvedl se a zpíval, jeho lahodný tenor se nesl nad vůní pečených koroptví, hosté přestali jíst a posunutým okem sledovali zpěv, přikyvovali hlavami a skoro se rozslzeli. Matka polykala štěstím. Venku řehtali bílí koňové, pásli se v ovocné zahradě, bylo slyšet, jak vesele oškubávali celé větve. Otec měl roztažená kolena a skloněnou hlavu, jako by mu tekla z nosu krev. Vincek skončil, hosté nemohli dojetím zvednout ani ruce, tleskali, ale jen tak jim šly dojetím dlaně mimo, kývali uznale hlavami. Ale Vincek už jedl, pil pivo, s ohromnou chutí jedl, jako herec. A jeho snoubenka se pustila do druhé koroptve. Vincek otřel si ústa ubrouskem, opravil monokl v očním důlku, díval se dolů na svoji snoubenku a nasadil plný tenor.

Pojď v ten malý pavilón…

A snoubenka, klobouček u samého talíře, hryzala koroptev, držela ji za stehno a přikyvovala zpěvu.

Otec toho využil, vdul se mezi almaru a stěnu a tam ukazoval tváří a rukama, že tohle všechno špatně skončí, že to je hrozný podvod, a ukazoval si na krku, že by se nejraději ze všeho oběsil. Snoubenka se zvedla, v jedné ruce držela stehýnko a plnými ústy zpívala, tulila se k Vinckovi, zvedala zamilované oči a já jsem se pozorně díval na ty své zpívající příbuzné a musel jsem si říci, že za ty koroptve odváděli svým zpěvem víc, než zatím vypili a snědli naši hosté. Byl jsem dojat skoro jako matka, která se usmívala, oči měla stočené kamsi ne do kouta pokoje, ale někam dál, někam tam, kde je Vídeň a Budapest, tam, kde Vincek a jeho snoubenka mají angažmá. A na dvoře v tmách zářili na louce pod stromy dva bílí koňové, trhali větve a chroustali je i s listím. Pak se matka odesnila, nabídla Vinckovi i jeho snoubence koroptve a oba si je dali s velikou chutí na talíř, a Vincek tři sběračky červeného zelí. A teď jedli oba dva jako ti jejich koňové v zahradě, roztrhli koroptve oběma rukama a sáli a hryzali a hltali maso a plné lžíce červeného zelí, že i našim hostům přešel jejich apetýt. Seděl jsem obkročmo na židli, hlavu opřenou o ruce položené na opěradle, díval jsem se na maminku. Byla teď docela jiná, než jsem ji znal. Nějak ten Vincek byl pro ni něčím víc, než jsem byl já a otec, víc než ona sama. Tak nějak zatesknila, přešel ji humor, běhat po dvoře a křičet do nebe, jak krásné je pivo a jak krásné jsou koroptve, i to od ní odešlo… Byl tady zpěv, a hlavně takové kouzlo, které se dralo z Vincka, když zpíval a pohybem ruky zval všechny lidi, aby šli s jeho zpěvem do samotného srdce toho, o čem zpíval, o lásce. A na talíři zbyly před Vinckem a jeho snoubenkou kostečky, Vincek se naklonil nad pánev a vidličkou vylovil koroptví hlavu.

Ó, to je pochoutka!

Zvolal a jedl opatrně tu pečenou hlavu i s očima, něžně vykřoupával opatrnými zoubky maso z krku.

Švagře, volal na otce, budou tisíce, desetitisíce za angažmá. Vídeň a Budapest!

A utřel si ústa, nasadil pevněji monokl, rukou si vyprosil pozornost a roztáhl ruce, lehce se nahrbil a zpíval, kroužil rameny, aby líp ze sebe dostal věty sladké písně.

Nikdo v celém světě snad, tak jako já, neměl tě rád…

Zpíval a cenil řadu zubů, jak perličky. Otec se vdul mezi skříň a zeď a tam mi ukazoval, že Vincek má falešné zuby, že nakonec všechno špatně dopadne, a zase mi ukázal, že by se nejraději pověsil.

Ale Vincek vzpínal ruce k hlavičce své snoubenky, která stála před ním, zpíval a tvářil se, že je poraněný láskou k ní.

Tyto oči, tyto rty, tak žíznivé, si můžeš vzít, jsou pouze tvé…

Zpíval a prstem objížděl její oči a rety, ruce se mu chvěly a v hlubokém soumraku naši hosté pohybovali čelistmi, nemohli chytit dech, pan lékárník se rozeštkal, vstal prudce a šel k vysoké skříni, zvedl ruku a položil hlavu na rukáv a zaclonil si oči, tak byl dojat tím zpěvem, který jej zavedl nazpátek do nějaké příjemné situace jeho mladosti. Ale to bylo ještě málo. Teď zazpívala Vinckova snoubenka nazpátek to, co jí zpíval on.

Nikdo v celém světě snad, tak jako já, neměl tě rád…

A teď jsem viděl, že je to snoubenka Vincka, protože se dívala na něj tak vroucně, jak se má dívat snoubenka na snoubence, že se má dívat tak manžel na svoji manželku, moje maminka na tatínka, teď jsem to věděl, že tatínek nemá pravdu, že Vincek a ta krásná slečna jsou snoubenci, že budou za takový zpěv tisíce, desetitisíce, že opravdu někdo z naší rodiny to dotáhne zase daleko, dál, než jsme to dotáhli my, Budapest, Vídeň…

A Vincek, jako by jej zvedly ty moje nadšené myšlenky, teď se připojil k hlasu své snoubenky a oba dva jejich hlasy nad sebou, tvář lící ke tváři, tak hlavama spojeni, zpívali komusi v dálce, zpívali…

Nikdo v celém světě snad, tak jako já, neměl tě rád…

A viděl jsem, že otec je pohnutý, že teď vzhlédl k Vinckovi, docela okouzlen, jak tvář vedle tváře, líc na líci, snoubenci zpívají píseň o té samé lásce, viděl jsem, že otec vstal, docela pohnut se díval oknem do tmavého večera, kde dva bílí koňové řehtali a trhali větve a chroustali je i s listím, matce tekly slzy po tváři, dívala se vyčítavě na otcova záda rýsující se proti nebi, jako by on za to mohl, že matka jako Vincek neskončila v operetě, nepřijela na návštěvu jako anglická lady na bílém koni, v kapse jízdenku do vídeňské operety, do Budapestu.

A na pivovarský dvůr přijely dva reflektory a z auta před našimi okny vystoupila postava, kráčela rovnou k bílým koním, popleskala je po šíji a koně zařičeli. Noční hlídač baterkou svítil na schody k našim dveřím, bylo slyšet boty na chodbě, a pak kdosi otevřel dveře do kuchyně.

Je tam, prosím, někdo? ozval se dunivý zlobný hlas.

Matka rozsvítila, v pokojích a kuchyni, do které vešel v zablácených jezdeckých holínkách rozzlobený člověk, utřel si kníry, a když uviděl Vincka, zaradoval se.

Konečně vás mám!

Vincek se zvedl, monokl mu vypadl a zazvonil o talíř.

Všechno se vysvětlí, volal a vztáhl otevřenou dlaň proti nezvanému hostu.

Drek se vysvětlí, koně jste si vypůjčil včera, na jedno dopoledne. A nezaplatil. A kostýmy oba jsou z půjčovny taky.

Večer hrají, tak s nimi dolů!

Všechno se vysvětlí, naříkal Vincek.

A vysvlékl si kabát, jezdecký červený frak, položil na něj sametovou čepici s kšiltem.

A kalhoty taky, dolů, nebo vás spráskám rajtpajčem! křičel majitel půjčovny a mrskal bičíkem o holínky. A Vincek si stahoval holínky, jeho snoubenka se vysvlékla ze šatů docela klidně, jako by sehrála divadlo a v šatně si vysvlékala kostým.

A ty dva koně dopravit do Poděbrad tam, kde jste si je vypůjčili! hřímal majitel půjčovny. Pak sesbíral kostýmy, hodil si je přes ruku, do prstů vzal jezdecké holínky. Matka přinesla prostěradlo a Vincek se svojí snoubenkou seděli na kanapi zakryti ubrusem, teď přes těla přehodili prostěradlo.

Všechno se vysvětlí, budu žalovat! naříkal Vincek.

Žalovat budu já, a když nezaplatíte, kriminál! řekl majitel půjčovny a vyšel, venku naházel kostýmy na zadní sedadlo a vyjel z pivovaru. Noční hlídač za ním mocnými ranami zavřel železná vrata. Všichni naši hosté byli tiší, dívali se do prázdných talířů, matka byla rudá až do kořínků vlasů. Jediný otec si mnul ruce, usmíval se, vzal si pečenou koroptev a s chutí se dal do jídla, jedl tak jako matka s tím samým apetýtem. Když dojedl, hosté se zvedali, najednou už je čas spát, najednou se lekali hodin, prohlíželi si svoje kapesní hodinky, zastrkávali je a najednou spěšně se loučili. Tatínek si dal ještě jednu koroptev. Byla by tam ještě troška červeného zelí? zeptal se maminky. Ten večer jsme šli brzy spát. Vincek a jeho snoubenka usnuli v prostěradle jako malé děti. Tatínek si zpíval, matka ležela na otomaně a dívala se do tmy, měla otevřené oči, nemrkala, dívala se do dálky.

Budou tisíce, desetitisíce, angažmá, Vídeň, Budapest… ze spaní breptal Vincek.

Druhý den, když jsem se probudil, Vincek už chodil kuchyní, měl ty nejhezčí tatínkovy šaty, měl i jeho boty, tu nejhezčí kravatu a košili. Matka právě zkoušela Vinckově snoubence kostým, ten svůj poslední kostým, který maminka měla dvakrát na sobě, pak jako barevné doplňky maminka vybírala kabelku, boty, halenku. A Vincek se s námi rozloučil, jako by se nic nestalo, viděl jsem, jak otec mu dal peníze na cestu, Vincek je strčil do kapsy a ještě na dvoře mával do okna ručkou a volal. Budou tisíce, desetitisíce!

A vyšňořený do tatínkových šatů, zavěšený do své snoubenky oblečené do maminčina kostýmu, kráčel na nádraží, veselý, odpočatý, aby se vydal na cestu, kterou nikdy neuskuteční, do Vídně a Budapestu…

Potom otec chlácholil bílé koně na zahradě. A že za Rakouska sloužil u hulánů, vyskočil do sedla, přitáhl si otěž druhého bělouše a vyjel z pivovaru. Pak podle řeky proti proudu jel na koni do Poděbrad, aby vrátil a zaplatil půjčovně pronájem za bělouše i s pokutou. Když jsem přišel do školy, pan řídící učitel byl v černém a bylo vidět, že plakal. Pravil nám, že v noci umřel v Praze náš starosta. Už když jsme šli do školy, bylo vidět na občanech městečka, že se něco stalo. Chodili pomalu a hlavu měli na stranu, na důkaz toho, že už vědí, že pan starosta je mrtev. Pan řídící učitel řekl, že dneska je den smutku, že aby každý mohl krasosmutnit, tak je volno. Na náměstí pan Rambousek bambusovou holí rozsvěcoval plynové lucerny, svítilo podzimní slunce a to bylo silnější než všechny lucerny našeho městečka dohromady. A za ním nesli štafle zřízenci města a na každou svítící lucernu dávali černou mašli, smuteční flór. Chodil jsem za panem Rambouskem a tak celé dopoledne jsem se díval, jak rozsvěcuje smuteční punčošky plynových luceren. Když jsem se vrátil na náměstí, tam u morového sloupu zřízenci právě rovnali veliké stuhy na rakev. Majitel pohřebního ústavu měl černé rukavičky, kolem dokola svítily do slunečního dne rozsvícené plynové lampy. Pan řídící učitel přinesl velikou fotografii pana starosty a dal ji do noh rakve. Ale ta fotografie se svezla na zem, a pak zase, jak zavál větřík, padla do prachu. Majitel pohřebního ústavu ji vždycky zvedl a utřel prach o šos svého černého dlouhého kabátu. Nakonec se rozzlobil, vzal hřebík a kladívko a přibil fotografii pana starosty na rakev. A potom chodili k té rakvi občané, kladli květiny, které natrhali v zahrádce, založili si ruce u poklopce a stáli, krasosmutnili, jak říkal pan řídící učitel. Chvíli jsem taky krasosmutnil, díval jsem se na fotografii pana starosty, byl docela bílý a podobal se nočnímu hlídači panu Vaňátkovi. Ale krasosmutnil jsem jen proto, abych zkusil, jaké pocity má člověk, když se dívá na prázdnou rakev a klaní se, vzdává počestnost mrtvému, který leží v Praze. Myslel jsem si, že to krasosmutnění je jen pro děti, pro školní mládež. A divil jsem se, že dospělí lidé nosí opravdu květiny a opravdu stojí před rakví a tváří se, jako by opravdu tam ležel mrtvý náš starosta. Tak jsem chvíli chodil náměstím, lidé stáli za sebou pod morovým sloupem, stáli za sebou jak nejdřív malý a potom velký pohřeb. Plynové lucerny svítily, plameny byly sotva viditelné ve slunečním odpoledni, vystrčené jak hostie, jak žlutí motýli. Kandelábry a všechny rámy luceren byly z černé litiny a všechna okénka plynových luceren byla černě orámovaná, jako smutečními černými fáči. Když jsem viděl, jak z hlavních ulic vykročili hasiči v uniformách a z uliček chodili už v krojích sokolové a legionáři, jak všichni spěchali, aby na náměstí změnili krok a pak pomalu, jako by každý nesl na zádech těžkou rakev s opravdovým nebožtíkem, kráčeli k prázdné rakvi a krasosmutnili u fotografie pana starosty, raději jsem šel domů. Seděl jsem ve slunci na prahu a díval jsem se, jak slaďáci u humen ráhny srážejí ořechy, když pěšky, bez koní přišel tatínek. Tak šel v kolenou prokleslý, jednou rukou se držel v boku, podpíral sám sebe a kulhal rovnou za kůlnu s uhlím.

Vodu, kbelík vody. Umejvadlo! zvolal.

Vběhl jsem do kuchyně, natočil kbelík a vzal omývadlo. Když jsem přinesl vodu a lavor za kůlnu, tatínek už měl spuštěné kalhoty a rukou mi naznačoval, abych honem nesl tu vodu, abych si pospíšil. A nalil do umývadla vodu, až přetékala, odhodil kbelík a zvedl košili a s velkou chutí se posadil do vody. Pak tatínek zvedl oči, a když je otevřel, byl blažený a šťastný, že sedí ve vodě. Ten Vincek, to prase. Řekl.
