---
title: "Altánek z\_proutí"
contentType: prose
---

Když přišel rozkaz z hejtmanství, že všechna nákladní auta musejí na frontu, otec nečekal, až dojde i na osobní auta. Rozmontoval škodovku čtyřistatřicítku ne proto, aby se dopátral tajemství, proč pořád tak dobře chodí, ale aby pneumatiky a motor přečkaly válku. Divil jsem se, proč otec rozpustil kbelík sádla a nastavěl na stůl sklenice na zavařování ovoce, ale pak jsem se usmíval, když tatínek dával do sklenic karburátor a rozdělovač a válec zrovna tak, jako by zavařoval hrušky a třešně. Pak zalil součástky vepřovým sádlem a postavil je do špajzu zrovna tak jako ostatní zavařené ovoce. A ten večer mi poručil, abych včas vyzvedl strýce Pepina, než mu uteče za krásnými slečnami do městečka. A viděl jsem strýce, jak se sprchuje, každý den se sprchoval, viděl jsem jeho tělo a musel jsem uznat, že strýc Pepin je samý sval a šlacha, jako nějaký finský závodník. Jak Nurmi. A strýc stál ve sprše, nikdy se nemydlil, protože neměl mýdlo, stál a díval se vzhůru a horká voda po něm tekla, obtahovala strýcovo tělo. A když vystoupil ze sprchy, tak se rovnou oblíkal, protože neměl ručník. Tak s promočenou košilí si natáhl kalhoty a nakonec čepici si narazil ještě na mokré vlasy. A já jsem strýce prosil, aby tatínkovi jen na půl hodinky pomohl nikoli s montováním, ale s uložením pneumatik. A strýc se smál, zářil, a než jsme došli na večeři, kdy se stmívalo, otec nás odvedl do garáže, kde stála škodovka čtyřistatřicítka na špalkách. A potichu a beze světla jsme kuláčeli pneumatiky až na střechu sladovny, střechu, na které byla vrstva písku a křemenných kamínků, kde rostl mech a netřesky. A když jsme vyskočili oknem na mírnou střechu, pořád jsem nevěděl, kam tatínek chce uložit ty pneumatiky. Až odsunul dekl zbytku starého komínu, který byl v té samé rovině jako střecha sladovny, a usmál se a ukázal prstem do té hluboké studny. A strýcova námořní čepice svítila večerem a otec zmizel. Když se vrátil, kolem ramene měl lana a provazy svázané, jako to nosí horolezci. A já jsem chtěl podvázat provaz kolem pneumatiky, ale otec ovázal provaz strýci kolem prsou.

Nejdříve musíme prozkoumat dno, pravil otec.

A vzal strýcovu čepici, opatrně ji položil do žlutých netřesků. A pak přivedl strýce nad hlubinu komínu a rukama ukazoval, co má strýc dělat. A tak strýc Pepin sestupoval po starých ramlích do útrob komínu, otec jej přidržoval provazem, popouštěl lano a najednou se ten provaz napnul a strýc zůstal viset. Tatínek oběma rukama držel lano a tiše mi řekl, abych rozsvítil baterku. A viděli jsme, jak uprostřed komínu chybějí kramle a strýc visí a snaží se zachytit rukama a nohama, ale jen seškraboval mastné černé saze. A otec popouštěl lano tak dlouho, až strýc byl v sazích nejdřív po kolena, potom do pasu a nakonec po prsa stál na dně komínu v sazích.

Jožko, máš pevně pod nohama? volal otec a nakláněl se hluboko, jak mohl nejhlouběji do komínu.

Je to tady dobrý, samý krásný saze! řekl strýc vzhůru.

A otec se zaradoval.

Saze jsou nejlepší konzervační prostředek, daleko lepší než olej, než vepřový sádlo! a podvázal pneumatiku a opatrně ji spouštěl do tmavého komínu, svítil jsem baterkou a strýc rozvázal provaz a ponořil pneumatiku do sazí, které se zavřely, aby taženy průvanem stoupaly vzhůru jako černá pára, černé útržky mračen. A tak čtyři pneumatiky už byly konzervovány, až ta poslední, ta rezervní pneumatika spadla dolů, protože se o hranu komína předřel provaz. Strýc ustoupil, ale pneumatika, než klesla ke dnu, tak vyrazila gejzír jemných sazí jak černý pudr stoupal vzhůru nesen průvanem sloup, který vyletěl nad komín a pak se rozplýval a něžně se houlil po střeše sladovny. Otec se chytil oběma rukama obruby komínu a volal dolů.

Jožko, nestalo se ti nic?

Ale z hlubiny se ozývalo jen kýchání, svítil jsem baterkou a viděl jsem, jak strýc kýchá a vždycky jeho brada i s obličejem se celá ponoří do sazí. A pak se strýc opřel o stěnu komína, a zíval a najednou se svezl a zmizel, jen se dělaly bubliny, jak dýchal, tak hladina se čeřila. A otec se polekal. Ovázal si lano kolem prsou a prosil mne, že už jsem chasník, ať ukážu, že mám sílu. A sestupoval dolů, když dosáhl poslední kramle, zvolal vzhůru.

Teď napni síly, chybí tady pět kramlí!

A zaklonil jsem se, rozkročil a povoloval jsem provaz tak dlouho, až se provaz uvolnil, posvítil jsem baterkou a otec stál po prsa v sazích, teď nohama hledal po dně, tak jak se hledají utopení. A zaradoval se, ponořil se do sazí, které se zvířily a stoupaly v chomáčcích vzhůru, jako páry nad rybníčkem. A když se zvedl a saze po něm stekly, držel v pase strýce Pepina, ovázal jej provazem a já jsem oběma rukama ručkoval a vytahoval provaz přes hranu komínu. A najednou jsem cítil, že se provaz uvolnil a strýc Pepin už stál na kramli a stoupal a já jsem jej lehce přidržoval. Když se objevila jeho hlava, přestože byla tma, viděl jsem, jak je černý, jako kus slezského uhlu. A vyskočil a rovnou si lehl na záda, díval se vzhůru do hvězd, kolem něj kvetly žluté netřesky a strýc vykašlával saze. Pak jsem spustil lano a otec se uvázal a vytáhl jsem jej až na samý okraj. Držel se křečovitě obruby komína, jako závodní plavec, když doplaval světový rekord, hlavu kladl na hřbet ruky a chvíli to trvalo, než nabral síly a vytáhl se přes okraj. Pak ležel vedle Pepina na zádech, rozhodil ruce a nohy a díval se do nebe a krchlal ze sebe saze. Tak leželi v netřescích, stočil jsem lana a provaz, zasunul jsem dekl na starý komín. Strýc Pepin se obrátil, ležel na loktech a sípal.

Pak do černých prstů vzal bílou námořní čepici, nasadil si ji na hlavu a usmívaje se vyskočil oknem na chodbu sladovny. Za chvíli jeho bílá čepice čárala bílou cestu pod lipami kolem váhy, k bráně a zmizela. Strýc Pepin se šel podívat, co dělají krasavice na Žofíně a v Avionu, proč bez něho nemohou žít.

Ten večer otec poslouchal zprávy z rádia, aby věděl, jak se přiblíží fronta, tak že zase vezme provazy a lana a vytáhne z komína ty pneumatiky, ze zavařovacích lahví karburátor a ostatní součástky potopené ve vepřovém sádle. Ale nejlepší zprávy o tom, jak se pohybují fronty stále blíže a blíž k Berlínu, ty jsme viděli na panu Friedrichovi, inženýru, hejtmanovi v říšské uniformě, který už druhý rok na pivovarských humnách dává dohromady soustruhy, aby jeho hamburská firma mohla pracovat dál. Když se fronta pohnula k Vratislavi, tak hejtman sedával už odpoledne tam vzadu za sladovnou, tam, kde nízká střecha humen se svažovala a dělala takový převis, pod který si hejtman dal lavičku, tam nikdy nepršelo, ale jak se fronta hnula od Vratislavi, pan Friedrich si začal dělat altánek, takovou besídku z rovných větví, které si sám nasekal. A jak se fronta pohnula ještě blíž k našim hranicím, hejtman už to nevydržel a hned po obědě se vracel za humna a tam si z prkýnek a fošniček dělal židle se stolkem, které vyplétal vrbovým proutím. Pak tam navečer seděl, ale aby nemusel myslet na to, že se blíží fronta, tak si udělal z proutí veliký lustřík, krásný lustr, jako veliký meloun nebo dýně, visel tam a zavedl si do něj i žárovku. A tak seděl v proutěné voliéře a psal, vítr províval tou besídkou, která ve velkém opakovala ten proutěný lustřík, seděl a psal. Otec, když jej potkával na cestách k pivovaru, tak podle očí pana Friedricha věděl, že co nevidět vytáhnou z komína pneumatiky. Jednoho dne hejtman sbalil svoje věci do kufříku a ohlásil otci, že odchází na komando do Prahy. Když druhý den nepřišel, tatínek to nevydržel. Zatopil v kamnech a stavěl zavařovací láhve s karburátorem a rozdělovačem a ostatními součástkami na plotnu a kombinačními kleštěmi vytahoval součástky škodovky a kladl je na stůl, chodil kolem nich, nakláněl se nad nimi, bral je do prstů a radoval se zrovna tak jako maminka, když řezníci po zabijačce položili na zabijačkový vál šunky a pečeně, kolínka a ramínka a panenské svíčkové. Sladovníci na humnách strhali německé nápisy na strojích, pak vzali láhev lihu a vyšli za humna, kde stál altánek hejtmana Friedricha. Vyběhl jsem přes louku a díval jsem se na ten altán. Když slaďáci otevřeli proutěné dveře, stál uprostřed houpací kůň, veliký kůň, na kterém se dalo i houpat. Ale sladovníci polili toho houpacího koně lihem a zapálili jej. Vzplál a hořela mu opravdová hříva, hořel a oheň praskal a vesele syčel, houpací kůň se začal sám od sebe houpat, rozhoupával jej praskající plamen, který obtáčel celého koně a sršel vzhůru. A oheň stoupal a prskal a začal hořet i ten proutěný lustr. Všechny proutky rozsvítily ten lustřík jako vlákna v rozsvícené žárovce. A plamen se obtáčel a spojil se nad lustrem a stoupal vzhůru, a když zazářil lustr každým proutkem, když dosáhl žár vrcholu, tak se utrhl a padl na hořícího koně, který se položil na bok a hořel na zemi, dokonce jedna noha hrábla a pak se natáhla v posledním tažení. A skleněné oči trčely tomu houpacímu koni hrůzou a teď vzplály kožené uzdy a voněly uzeným masem. Nakonec sladovníci polili lihem stolek a židličky, a veselý praskot ohně vytvořil ještě jeden altán, ještě jednu besídku, místo proutí svítily modré a červené malinké plaménky, které vzlínaly po dřevě. A když všechno bylo tak jasné v tom soumračném večeru, najednou se besídka lehce vzepjala a tak chvíli vzepjatá, jako ten houpací kůň, najednou se začala kácet, a když se na sebe sesuly proutěné stěny, oheň teď vzplál ještě víc. Ale to už byl počátek konce, protože se všechno propadlo, ztrácelo to tvary, a nakonec na zemi leželo jen hořící a dýmající klestí, jako když se na jaře vypaluje tráva. A bednáři přinesli vědra vody a ulili zbytky ohně a odcházeli k vysokému novému komínu. Mladý sladovník rozvinul cíp vlajky, vylezl na první kramle, a jak stoupal vzhůru, tak vlajka připevněná vzadu za pasem se rozvíjela a vzdouvala, někdy předbíhala chňapající prsty sladovníka, ale ten skoro běžel, bylo vidět jeho ruce a nohy, jak táhne nejen tělo, ale i vlající vlajku vzhůru na komín. Sladovníci a bednáři si vyvraceli hlavy a byli vážní. Teď se sladovník posadil na obrubu komína, držel se hromosvodu a oddychoval. Pak přivázal vlajku k hromosvodu a vlajka vlála. Sladovník sestupoval, vlajka mu zplihla k nohám, ale zase vesele se vlnila a stoupala vzhůru, a tak se pohybovala, jak vítr a průvan vál. A zatím u humen se rozjiskřily zbytky proutěného altánu, uprostřed vítr rozsvítil hlavu houpacího koně, tiše hořela modrým plamenem a vůně mokrého popela se táhla jarním pivovarským dvorem a zahradou. Bednářský mistr se podíval vzhůru na vlajku na komíně a řekl.

Je konec války, teď budeme pány pivovaru zase my.

A odcházel do večera, zasouval se do tmy dvora, sladovníci se vraceli do šalandy. Otec přinesl bandalír provazů a lan na rameni a řekl mi.

Pojď, vytáhneme pneumatiky!

Ano tatínku, povídám.
