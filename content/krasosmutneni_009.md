---
title: Znesvěcený rozdělovač
---

Otec měl rád technický pokrok a každý měsíc, když se vrátil z Prahy, kam jezdil do pivovarského domu, vždycky přinesl nějaký vynález. Jednou přivezl speciální vařič kávy, takovou spirálu na zástrčku do elektrického proudu, podruhé horské slunce. Potřetí hermetický hrnek na vaření vajec, počtvrté elektrický mlýnek na kávu. Pak zase Papinův hrnec, pošesté kufřík plný přístrojů na fulgurační léčivé proudy, přimič nosu. Ale každý ten vynález měl svoje vady. Když se uvařila káva ve vařící vodě rozžhavenou spirálou, ta spirála natáhla tolik cizích vůní z kuchyně, že ta káva nebyla dobrá, horské slunce opálilo tělo tak, že se tatínek loupal jako kremrole. Hermetický hrneček na vaření vajec musel být vypnutý ne na přesnou minutu, ale vteřinu. A tak se stalo, že praskl a tlak vystříkl pět vajec na strop a na stropě vytvořil dekoraci, která se nedala seškrábat, a tak ta schnoucí vajíčka vydávala hroznou vůni, jako když pod postelí jednou za čtvrt roku jedna z koček se vydělala. Elektrický mlejnek zase připálil mletou kávu, že to nebyla ta káva, kterou mlela matka na obyčejným mlýnku, který svírala mezi stehny a mlela pomalu, ale dobře. Nejhorší byl Papinův hrnec. Jednak maso z něj pořád vonělo kostmi, ale hlavně ten hrnec hrozil, že vyletí do stropu zrovna tak jako patentní hrneček na vaření vajec. Matka, když vařila v tom hrnci, velice byla nešťastná. Když hrnec začal pískat, tak se s námi loučila a řekla, na kterém hřbitově ji máme pochovat a jakou píseň jí máme nechat zahrát při posledním rozloučení. Přimič nosu si dával tatínek na nos, protože si přál podle návodu, mít řecký nos. Proto na noc utahoval šroubky do žádaného tvaru, až si v posteli kýchnul tak, že o polštář si zarazil tři šroubečky do nosu. A když si otec koupil motocykl značky Orion, českou motorku, na kterou jej hned ve fabrice ve Slaném upozornili, že to je motocykl hrozně náchylný na změnu počasí, při kterém zlobí zapalování, otec jej přesto koupil, protože chtěl podporovat českou firmu. Ale otec každou chvíli přitlačil Oriona domů, docela zpocený a zničený, někdy jej přitáhli i kravským potahem. A tatínek usoudil, že ta vada musí někde v motoru být znát. Tak každou sobotu rozmontoval motor do posledního šroubku, a pak pečlivě zase dával ten motor do kupy. Ale Orion byl dál náchylný na počasí, a otec, než někam jel, napřed si přečetl v novinách a poslouchal zprávy v rádiu, jaké bude počasí, a nejraději jezdil, když byl vysoký barometrický tlak. V kanceláři psal do knih tatínek nejraději navečer a v noci. Často jsem viděl otce, jak pod stahovací lampou má rozevřené veliké knihy, vyhrnuté rukávy a tam píše ty svoje zprávy. Každé počáteční písmenko v odstavci napřed psal perem do vzduchu a pak ho máznul na stránku a tiše psal, pero skřípalo a jedno písmenko a číslice tekly mu z pera tak přesně a tak krásně, že jeho písmo sloužilo za vzor všem. Já jsem ve škole psal tak, jak jezdil Orion. Taky podle počasí a nálady, jednou zprava doleva, jindy se mi písmenka kácela do protisměru. Někdy jsem dělal kudrlinky, jindy zase mi šlo písmo jen do kolmic, někdy písmenka sedala na linky písanky jako vlaštovky na drátech, jindy zase se slovíčka vznášela milimetr nad linkou. Ale otec psal pořád tak, jako staří písmáci psali do knih, jako královští písaři, když psali na pergameny zlaté buly sicilské. A otec měl jemné ruce, protože na takový způsob psaní do pivovarských knih musí mít písař ruku jemnou jako klavírista nebo houslista. Proto otec, když každý týden montoval Oriona, aby se dopátral tajemství, proč má jeho motor takové rozmary jako počasí, proto otec pracoval jen s kladívkem a majzlíkem. Lehce povoloval matky, zatímco když pracoval klíčema, každou chvíli se mu smekl klíč, a pořád měl ukoptěné klouby a prsty plné šrámů. Tak rozebrával Oriona kladívkem a majzlíkem, jak ho to naučil ruský emigrant, který si dělal generálku na bicyklu taky jen majzlíkem a kladivem. Tak dílna v pivovaře, v sobotu večer a v noci, byla pořád plna krásného ťukání, otec pracoval jako datel, jako nějaký sochař, když z balvanu mramoru odsekává tak dlouho to, co tam nepatří, až zvolna zůstane jen socha. Jen otec potřeboval někoho, kdo by mu přidržel klíčem kontramatku, a tak chodil v týdnu městečkem a kladl občanům takovou nevinnou otázku. Co děláte v sobotu odpoledne?

A když občan řekl, že nic, tatínek jej poprosil, aby mu přišel na hodinku, na dvě přidržet kontramatku. Ale jak lidé drželi tu kontramatku, tatínek dovedl tak krásně mluvit o motoru, tak krásně se dovedl nadchnout pro tu cestu, kterak se dopátrá tajemství, proč ten motor Oriona je vadný, že lidé zapomenuli na čas, a tloukla půlnoc a svítalo, ale otec, docela svěží, dával už zase dohromady motor Oriona, a lidé čekali, až přidrží tu poslední kontramatku, aby pak ráno, když lidé chodili na ranní mši, bledí se vraceli domů a trnuli, co řeknou manželce, kde byli, protože většina manželek si myslela, že celou noc byl tatínkův pomocník u slečen v hostincích našeho městečka, v hospodách, kde byla dámská obsluha někdy až do rána. Tak otec vystřídal skoro všechny dospělé muže našeho městečka, takže když od pondělka do pátku tatínek jel na bicyklu do města, všichni ti, kteří už montovali, prchali před otcem, vbíhali do cizích stavení a ukrývali se na dvoře nebo raději ve sklepě. Kdo nemohl, tak rychle vešel do krámu a nakupoval si věci, které nepotřeboval, nejraději lidé běželi první ulicí do polí a pak se opatrně vraceli, pořád plni nejistoty, že někde se objeví tatínek. Pan Kocourek, který už montoval dvakrát, když uviděl tatínka a nemohl nikam utéci, dal si ránu pěstí do nosu, a zakrvácený šel otci vstříc a tatínek, když viděl ten nos, řekl.

Já vidím, až příště.

A jel dál do prázdných ulic, do prázdného náměstí, protože všichni prchli, a zůstali jen lidé z venkova nebo malé děti a ženské. Rád jsem postával na náměstí v podloubí, za mnou otevřený tmavý krám pana Rehra, který kupoval všechny kůže a kožky, rád jsem tam stál, protože lidé raději obcházeli ten krám, dokonce i korzo bylo na druhé straně náměstí. Tady jsem stál opřený o tlustý sloup a díval jsem se na trh, na sem tam chodící občany, nikdo sem ke krámu pana Rehra nepřišel, protože ty kožky a kůže, plné sklady smradlavých a hnijících koží tak sladce a hnilobně páchly, že sem přišel jen ten, kdo přinesl na prodej ty kožky. A viděl jsem jednou odtud, jak lidé prchali, jako před deštěm z náměstí, i když svítilo slunce, viděl jsem, jak dva občané vběhli do krámu pana Rehra a vyptávali se, kolik stojí kůže ze srnce a kolik ze sobola a kolik z jelena. Pan Rehr se podíval otevřenými dveřmi na náměstí, viděl otce, jak jede na bicyklu a jak ti, kteří už montovali, utíkali uličkami, jak vstupovali do drogerie U bílého anděla. Když otec mizel v Palackého třídě, pan Rehr řekl občanům.

Už můžete jít, já jsem už taky jednou montoval.

A náměstí se zase zalidnilo, z drogerie U bílého anděla vycházeli lidé, a protože drogista pan Hladík uměl prodávat i to, co nikdo nemohl potřebovat, jeden občan si koupil irigátor a druhý jed na krysy značky Morol, třetí Tancolín na parkety, každý ale spokojený, že nemusí jít v sobotu přidržet kontramatku do pivovaru na dvě hodinky. Stál jsem pod podloubím před krámem pana Rehra, ob­klopen tou samou vůní jako doma, zápachem kočičinců a vajíček tlakem mrsknutých do stropu a tiše sem tam padajících jak zaschlé květy odkvetlých třešní. Viděl jsem, jak z krámu kloboučníka pana Šislera vyšel občan, v pytlíku si nesl další klobouk, rozhlížel se opatrně na všechny strany a pak šel raději domů. A z Mostecké ulice na náměstí připlula bílá námořní čepice strýce Pepina, lidé se kolem strýce sbíhali, nastavovali mu ruce a on všem potřásal pravice, lidé se na strýce smáli, popleskávali jej po zádech, strýc salutoval na černý štítek a občané mu kladli otázky.

Tak kampak dneska jdete zkontrolovat krasavice?

Která slečna má podle vás nejhezčí nohy?

Tak kdy budeme hrát Veselou vdovu?

Je to pravda, že slečna z lékárny se chtěla kvůli vám střílet?

Víte to, že v Avionu mají dvě nové krasavice?

Co je na tom pravdy, že vás slečna Vlasta u Havrdů praštila z žárlivosti lahví?

A nadšený strýc vykládal a z dálky jsem viděl, jak je šťastný, jak mu to všechno dělá dobře, jak bez toho nemohl by žít. A lidé jej zvali do bytů, představovali mu svoje dcery a manželky, protože každý občan si potřeboval zabláznit, ale nedovedl to, tak za každého to dělal strýc Pepin, a lidé mu za to byli vděčni.

Tuhle sobotu tatínek nikoho nesehnal a tak jsem musel jít přidržet kontramatku. Já jsem nesnášel ten ostrý ťukot kladívka do majzlíku, já jsem nesnášel ten cvakot ostré hrany majzlíku do povolované matky, já jsem měl pořád dojem, že tatínek tím majzlíkem osekává ze mne všechno to, co on si myslel, že do mne nepatří. A tak jsem svítil žárovkou, která měla na sobě drátěný košík, jaký se dává kousavým kravám, a otec vyndával jednu součástku za druhou, a já jsem se šklebil představou, že otec ze mne vyndává plíce a játra, a žaludek a ledviny, a nadledvinku, a otec, jako by to věděl, tak mne poučoval, že takový karburátor, že má v sobě tak jemný součástky jako střední ucho, jako kovadlinka a třmínek. A pak mne poučoval, jak vzniká sání, jak dobré sání musí mít dobrý vejfuk. A když vy­táhl rozdělovač se čtyřmi kabely, udělalo se mi na umřití, měl jsem dojem, že ze mne vytáhl srdce. A otec se zaradoval, že přišel na to, že ta základní vada, proč motor Oriona tak fixluje, bude rozdělovač. A položil tu součástku na ponk, tam všechny součástky ležely vedle sebe zrovna tak, jako když matka zabila prase, tak na prknech měla rozložené kýty a srdce a játra a nožky a plecko a jitrnice a tlačenku. Otec si rozepnul kalhoty a spustil je, pak zvedl košili, udělal z ní takové kornoutky, jako by si chtěl čistit uši, a pak vzal ten rozdělovač a pečlivě čistil jeden otvor za druhým, tak jemně a něžně jak dětský nosánek.

Tady to asi bude, šeptal mi, ty kontakty musejí být asi absolutně suchý… A podrž ten rozdělovač!

A když jsem držel tu součástku a čtyři kabely mi visely ke kolenům, najednou se mi zatmělo před očima a zdvihl žaludek a celou večeři jsem vydávil do toho rozdělovače. A zbytky večeře tekly po kabelech na černou zem.

Otec vyvalil oči, tak stál se spuštěnými kalhotami, které mu bránily, aby přiskočil včas, vytáhl si je a zapnul na kšandy a vzal kladívko a majzlík, a to, čeho jsem se bál, bylo tady. Chtěl mi osekat uši a vysekat oči. Ale to bylo málo, odhodil nástroje a rozhlížel se, celý se třásl a vzal ocelový kartáč na čištění svíček, musel jsem nastavit ruce a tatínek mi nasekal do hřbetu rukou desítky, stovky dírek, vytetoval mi na hřbety otisky ocelového kartáče. A pak ještě jednou a dvakrát, ale i to bylo málo, protože ta nejháklivější součástka Oriona byla znesvěcena, a otec byl přesvědčen, že jsem to udělal schválně. A tak běhal, pak vyklepával z rozdělovače to, co tam vrchovatě bylo, a představa, že rozdělovač musí být suchý, jináč je s montováním ámen, otce tak znovu roztesknila, že vytáhl kapesní hodinky, položil je na kovadlinu, vzal kladivo a jednou ranou roztříštil ty omegy. Otevřel jsem ústa a zavřel oči, měl jsem dojem, že mi otec roztříštil obličej, rozbil hlavu. Tak jsem zděšený se díval na kovadlinu, vzal kladivo a jednou ranou roztříštil ty omegy, veliké, docela se rozmázly, jako přejetá žába, jako rozteklý sýr. Teď se vyvalila kolečka a péra, ale všechno to pořád drželo pohromadě. Až teď ukápl šroubek, vypadla minutová ručička. A pak jsem myslel, že se tatínek pomátl, díval se na mne, díval se mi na prsa, a začal se usmívat, pak udeřil pěstí levé ruky do pravé dlaně, vzal mne za ruku a vedl mne pivovarem, teď jsem myslel, že zase se mnou je ámen, že mne otec vede a utopí v hnoji, ale kráčeli jsme dál. Vyšli jsme z brány a šli k řece, myslel jsem, že mne tatínek chce utopit, ale i to mu bylo málo, vedl mne až k mostu, myslel jsem, že mne tatínek chce shodit z mostu, jako byl shozen Jan Nepomucký, ale i to bylo tatínkovi málo. Zavedl mne do osvětleného hostince Pod mostem. A tam stál pan Lojza rozjařený a držel v ruce plný půllitr piva a zpíval. Pískaři seděli pod oknem u svého stolu. Tatínek pozdravil a pan Lojza mu dal sklenici, aby se napil na jeho zdraví, ale tatínek se posadil, mne vedle sebe, a optal se.

Pane Lojza, máte mne rád?

A pan Lojza řekl, že má, že pana správce ctí, protože umí rozmontovat a dát zase dohromady motocykl značky Orion. Tak když mě máte rád, potřeboval bych něco vytetovat! řekl tatínek a pan Lojza pohybem ruky naznačil hostinskému, kam má postavit veliký pohár červeného vína.

Na to jsem tady já, řekl pan Lojza, napijte se na moje zdraví.

Ale já bych to chtěl vytetovat hned teď, řekl otec. Božínku, to je maličkost, bydlím hned kousek, já si pro to skočím! Bude veselo, ne? řekl pan Lojza a vytáhl spodní ret a přetáhl jej vzhůru až na svůj nos. A vyšel, a tak brzo se vrátil, jako by bydlel na mostě. Přinesl kufříček, jaký nosí zvěrokleštič, pan Salvet. Budete si přát mořskou pannu, nebo lodičku? optal se a vytáhl lahvičku s barvou a tetovací jehlu. Tatínek se usmál.

Uvidíme, řekl.

A pan Lojza dal znamení rukou a pískař pan Korecký si sundal bundu od montérek. Nahé opálené tělo bylo tetované krásnými slečnami, kotvami, iniciálkami, lodičkami s plachtami i bez. A mořskou pannou. Zvedl jsem na otce oči a usmál jsem se, zaradoval jsem se, že tatínek bude mít taky tetování, a přál jsem si, aby si z žalu nad tím znesvěceným rozdělovačem vybral mořskou pannu.

Tak co jste si vybral? optal se pan Lojza.

Tak uděláte mi, o co vás poprosím, vytetujete mi to, co budu chtít? zeptal se otec.

Jak jsem slíbil, řekl pan Lojza.

Tak tuhle mořskou pannu, ťukal mi otec na prsa, tak na tuhletu mořskou pannu mi vytetujte blůzičku, košilku, ty prsa oblíknete tetovanou bundou.

Pravil otec a stáhl mi bundu a položil mne na lavici a já jsem měl pocit, že jsem Izák a že mne můj otec Abrahám klade na zem a kleká mi na hrdlo a zvedá nůž, aby mne podřízl a obětoval Bohu. A ani jsem nešpitnul a ani jsem nehlesl, protože jsem věděl, že i to bude otci málo, že mi vezme moji zelenou mořskou pannu, že mi ji obleče na mých prsou za to, že jsem znesvětil tu jeho hostii, ten jeho rozdělovač.

Avšak najednou jsem uslyšel hlas volající shůry. Pan Lojza zvolal.

Pane správce, právě se mi zlomila tetovací jehla! A novou si koupím, až pojedu do Hamburku.

A zvedl jsem se a byl jsem zachráněn.
