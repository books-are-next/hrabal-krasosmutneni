<!DOCTYPE html>
<html lang="en">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Krásná řeznice">
    <meta name="apple-mobile-web-app-capable" content="yes">
    <title>Krásná řeznice</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./krasosmutneni_019.html">
    <link rel="next" href="./krasosmutneni_021.html">
    <meta name="nb-order" content="17">
    <link rel="self" href="krasosmutneni_020.html">
    <meta name="nb-identifier" content="hrabal-krasosmutneni-7f5c393">
    <meta name="nb-role" content="chapter">
  </head>
  <body data-nb-words="2889" data-nb-chars="16560" class="nb-role-chapter nb-custom-style">
    <nav role="doc-toc">
      <li><a href="krasosmutneni_005.html">Mořská panna</a></li>
      <li><a href="krasosmutneni_006.html">Čtvereční centimetr za šedesát korun</a></li>
      <li><a href="krasosmutneni_007.html">Každý den zázrak</a></li>
      <li><a href="krasosmutneni_008.html">Rozdělený byt</a></li>
      <li><a href="krasosmutneni_009.html">Znesvěcený rozdělovač</a></li>
      <li><a href="krasosmutneni_010.html">Úmrtí v&nbsp;rodině</a></li>
      <li><a href="krasosmutneni_011.html">Řidič pražských tramvají</a></li>
      <li><a href="krasosmutneni_012.html">Veřejné osvětlení</a></li>
      <li><a href="krasosmutneni_013.html">Myš ukradla dítěti cumel</a></li>
      <li><a href="krasosmutneni_014.html">Krasosmutnění</a></li>
      <li><a href="krasosmutneni_015.html">Ovčí hubičky</a></li>
      <li><a href="krasosmutneni_016.html">Když umře hospodář, pláče i&nbsp;dobytek</a></li>
      <li><a href="krasosmutneni_017.html">Jetel růžák</a></li>
      <li><a href="krasosmutneni_018.html">Návrat ztraceného strýce</a></li>
      <li><a href="krasosmutneni_019.html">Škodovka čtyřistatřicítka</a></li>
      <li><a href="krasosmutneni_020.html">Krásná řeznice</a></li>
      <li><a href="krasosmutneni_021.html">Hudebníci ze Šumavy</a></li>
      <li><a href="krasosmutneni_022.html">Sextánka</a></li>
      <li><a href="krasosmutneni_023.html">Armagedon</a></li>
      <li><a href="krasosmutneni_024.html">Rakouský vítěz</a></li>
      <li><a href="krasosmutneni_025.html">Žlutý pták</a></li>
      <li><a href="krasosmutneni_026.html">Altánek z&nbsp;proutí</a></li>
      <li><a href="krasosmutneni_027.html">Kmotříček</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_019.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">Krásná řeznice</span></h1>
        <p class="chunk" data-nb-ref-number="2" data-nb-words="306" data-nb-chars="1796"><span class="idea" data-nb-ref-number="2" id="idea2" data-nb-words="306" data-nb-chars="1796">Nikdo nikdy neviděl v&nbsp;našem městečku, aby strýc Pepin a&nbsp;správce pivovaru si&nbsp;vyšli spolu. Nesl jsem kufřík s&nbsp;fulguračním zářením, protože matka řekla, že&nbsp;to&nbsp;tak bude lepší, protože paní řeznice paní Majerová měla krásné vlasy, ty&nbsp;samé vlasy, které si&nbsp;maminka dala už&nbsp;dávno ostříhat. A&nbsp;tak jsme kráčeli podvečerem uličkami, lidé se&nbsp;vykláněli z&nbsp;oken a&nbsp;dívali se&nbsp;na&nbsp;chodce, byli vykloněni a&nbsp;za nimi byly záclony a&nbsp;občané, když viděli dva bratry, tak zaváhali. Jako přátelům strýce Pepina se&nbsp;jim chtělo pozdravit strýce a&nbsp;vyptat se&nbsp;jej na&nbsp;hlouposti, ale když viděli tatínka, tak zase se&nbsp;polekali, že&nbsp;to&nbsp;je&nbsp;lest pana správce pivovaru, že&nbsp;najednou se&nbsp;jich zeptá, co&nbsp;dělají v&nbsp;sobotu odpoledne, a&nbsp;než se&nbsp;vzpamatují, tak jim tatínek řekne, tak přijděte mi&nbsp;na&nbsp;hodinku, nejvýše na&nbsp;dvě hodiny přidržet kontramatky. A&nbsp;jak jsme šli večerním soumrakem, tak lidé volili zlatou střední cestu, stáhli se&nbsp;z&nbsp;okna, vymotali se&nbsp;ze&nbsp;záclon a&nbsp;čekali, až&nbsp;jsme přešli. Tak jsme došli až&nbsp;ke&nbsp;schůdkům řeznického krámu pana Majera. Na&nbsp;hácích ve&nbsp;světle stahovací lampy, cloněné novinami, visely vepřové kořínky, a&nbsp;hovězí flaksy, několik věnců vuřtů a&nbsp;na řeznickém špalku se&nbsp;leskly nože. Paní Majerová v&nbsp;bílém šátku seděla na&nbsp;židli a&nbsp;tupě se&nbsp;dívala na&nbsp;svoje nohy, napila se&nbsp;z&nbsp;hrníčku a&nbsp;v&nbsp;zamyšlení rozbalila hašlerku, odhodila bonbón a&nbsp;do úst si&nbsp;dala papírek obalu hašlerky. Stáli jsme na&nbsp;schodech a&nbsp;dívali jsme se&nbsp;na&nbsp;řeznici, která teď vzala pohlednici, zvedla zástěru a&nbsp;začala pečlivě čistit ten pohled, pak v&nbsp;zadumání vzala brejle a&nbsp;chtěla si&nbsp;místo brejlí nasadit na&nbsp;oči pohlednici a&nbsp;přečíst něco z&nbsp;brejlí. Tak chvíli pracovala zmateně rukama, aby nakonec odložila brejle i&nbsp;pohlednici. A&nbsp;otec dal znamení a&nbsp;tak jsme vešli, strýcova námořní čepice potěšila řeznici, a&nbsp;když se&nbsp;podívala na&nbsp;tatínka, hned věděla, proč otec přišel.</span></p>
        <p class="chunk" data-nb-ref-number="3" data-nb-words="5" data-nb-chars="35"><span class="idea" data-nb-ref-number="3" id="idea3" data-nb-words="5" data-nb-chars="35">Oho, mistře, řekla, zatancujeme si?</span></p>
        <p class="chunk" data-nb-ref-number="4" data-nb-words="11" data-nb-chars="82"><span class="idea" data-nb-ref-number="4" id="idea4" data-nb-words="11" data-nb-chars="82">Zatancujeme, odpověděl otec, ale paní Majerová, stáhneme roletu a&nbsp;raději zamkneme.</span></p>
        <p class="chunk" data-nb-ref-number="5" data-nb-words="207" data-nb-chars="1226"><span class="idea" data-nb-ref-number="5" id="idea5" data-nb-words="207" data-nb-chars="1226">A&nbsp;řeznice se&nbsp;zvedla, upila z&nbsp;hrníčku, na&nbsp;kterém byl modrý nápis Pozdrav z&nbsp;Hlinska, pak rozsvítila v&nbsp;kuchyni a&nbsp;přinesla gramofon a&nbsp;těžce s&nbsp;ním dopadla na&nbsp;řeznický špalek, masařky vzletěly a&nbsp;docela pobouřeně lítaly v&nbsp;rojích a&nbsp;bzučely jak pomatené, pak zase usedaly na&nbsp;krvavý špalek a&nbsp;sály sedlou krev a&nbsp;drobečky masa. Potom přinesla tři židle a&nbsp;vzala hák na&nbsp;stahování rolety, a&nbsp;když vycházela, nespočítala si&nbsp;schody a&nbsp;z&nbsp;posledního schodu přešlápla a&nbsp;její bílý šátek zmizel, ale brzy se&nbsp;řeznice objevila v&nbsp;zasklených dveřích a&nbsp;potom ve&nbsp;výkladní skříni z&nbsp;druhé strany, dlouho navlékala hák do&nbsp;očka rolety. A&nbsp;otec přivoněl k&nbsp;hrníčku s&nbsp;nápisem Pozdrav z&nbsp;Hlinska a&nbsp;zatvářil se&nbsp;kysele. Ale paní Majerová s&nbsp;rachotem stáhla roletu, zahřměl ten vlnitý plech jako hrom. A&nbsp;už vystupovala po&nbsp;schodech, a&nbsp;pak za&nbsp;sebou zamkla dveře a&nbsp;stáhla roletu. A&nbsp;když kráčela podle háků, na&nbsp;kterých viselo maso a&nbsp;vuřty, ramenem rozkývala flaksy a&nbsp;vepřové pajšly a&nbsp;z&nbsp;každého kusu vzletěly roje kovových much, z&nbsp;přítmí lítaly do&nbsp;světla stahovací lampy, celý krám duněl bzukotem a&nbsp;mouchy, jako by&nbsp;se&nbsp;rozzlobily, vydávaly zvuky hněvivého pobouření, rozčilení, narážely do&nbsp;tváře řeznice, narážely do&nbsp;vykachlíčkované zdi. Jen s&nbsp;námahou se&nbsp;zase vracely na&nbsp;maso.</span></p>
        <p class="chunk" data-nb-ref-number="6" data-nb-words="9" data-nb-chars="61"><span class="idea" data-nb-ref-number="6" id="idea6" data-nb-words="9" data-nb-chars="61">To&nbsp;tady držíte, paní mistrová, kanonické hodinky? řekl strýc.</span></p>
        <p class="chunk" data-nb-ref-number="7" data-nb-words="34" data-nb-chars="182"><span class="idea" data-nb-ref-number="7" id="idea7" data-nb-words="34" data-nb-chars="182">Co&nbsp;mám dělat, když mi&nbsp;muž chodí za&nbsp;ženskými. Řekla řeznice a&nbsp;posadila se&nbsp;těžce na&nbsp;židli, její bílý šátek zazářil ve&nbsp;světle žárovky jako turban. Seděla a&nbsp;dívala se&nbsp;tupě na&nbsp;svoje nohy.</span></p>
        <p class="chunk" data-nb-ref-number="8" data-nb-words="21" data-nb-chars="109"><span class="idea" data-nb-ref-number="8" id="idea8" data-nb-words="21" data-nb-chars="109">Tak aby bylo jasno, řekl tatínek, váš pan manžel tři večery a&nbsp;celou noc ze&nbsp;soboty na&nbsp;neděli se&nbsp;mnou montoval.</span></p>
        <p class="chunk" data-nb-ref-number="9" data-nb-words="117" data-nb-chars="634"><span class="idea" data-nb-ref-number="9" id="idea9" data-nb-words="117" data-nb-chars="634">To&nbsp;říkáte vy, ale já&nbsp;vím svoje, pokrčila rameny paní a&nbsp;opřela se&nbsp;o&nbsp;špalek, zvedla víko gramofonu, natáhla péro a&nbsp;pak nasadila jehlu a&nbsp;krámem se&nbsp;ozvala velebná hudba a&nbsp;kostelní sbor zpíval… Anděl lásky svaté plá, v&nbsp;modrém moři zlatých hvězd… A&nbsp;paní Majerová se&nbsp;posadila, opřela se&nbsp;loktem o&nbsp;špalek a&nbsp;dala hlavu do&nbsp;dlaní, ale turban se&nbsp;jí&nbsp;svezl a&nbsp;sám jsem se&nbsp;polekal, až&nbsp;na&nbsp;zem se&nbsp;vysypaly zlaté dlouhé vlasy, kadeře rudých vlasů, které ve&nbsp;světle lampy sršely a&nbsp;vydávaly světlo. Tak tupě seděla a&nbsp;já jsem začínal chápat, proč matka mne poslala s&nbsp;sebou, protože jsem viděl, jak otec rozšířil oči, díval se&nbsp;jen na&nbsp;ty&nbsp;vlasy, které mu&nbsp;uřkly.</span></p>
        <p class="chunk" data-nb-ref-number="10" data-nb-words="148" data-nb-chars="870"><span class="idea" data-nb-ref-number="10" id="idea10" data-nb-words="148" data-nb-chars="870">Je&nbsp;ta&nbsp;muzika nějaká pomalá, řekl strýc Pepin a&nbsp;řeznice se&nbsp;zvedla, vytáhla ty&nbsp;svoje vlasy vzhůru jako pochodeň, ty&nbsp;vlasy se&nbsp;jí&nbsp;rozpustily, od&nbsp;žárovky se&nbsp;řinuly na&nbsp;židli, řeznice prstem odrhnula si&nbsp;ty&nbsp;proudy vlasů z&nbsp;čela, naklonila se&nbsp;nad gramofonem, a&nbsp;když nahmatala páčku rychlosti, přidala a&nbsp;sbor teď zpíval tak rychle, jako ve&nbsp;filmu běhají rychle ženské. A&nbsp;paní Majerová se&nbsp;posadila na&nbsp;židli a&nbsp;zase ty&nbsp;vlasy svítily a&nbsp;byl jich plný krám, dokonce ty&nbsp;vlasy daly úplně zapomenout na&nbsp;zápach vepřových kořínků, dokonce i&nbsp;zlaté a&nbsp;modré mouchy se&nbsp;ztišily. Nejvíc ale byl docela polekán otec. Strýc Pepin seděl, jeho bílá námořnická čepice se&nbsp;podobala mléčnému lustru, seděl a&nbsp;štrikoval si&nbsp;prstíky. Tak pani Majerová, řekl chvějivým hlasem otec, ani jsem jeho hlas nepoznával, tak nějak se&nbsp;mu&nbsp;třásl. Podívejte se, posílá mne pan děkan, abych vám domluvil, že&nbsp;byste neměla pít.</span></p>
        <p class="chunk" data-nb-ref-number="11" data-nb-words="13" data-nb-chars="80"><span class="idea" data-nb-ref-number="11" id="idea11" data-nb-words="13" data-nb-chars="80">On? pravila a&nbsp;potřásla smutně hlavou, ten? Vždyť sám pije deset čtvrtek vermutu.</span></p>
        <p class="chunk" data-nb-ref-number="12" data-nb-words="19" data-nb-chars="99"><span class="idea" data-nb-ref-number="12" id="idea12" data-nb-words="19" data-nb-chars="99">Ale od&nbsp;půl noci ani hlt a&nbsp;ráno slouží mši a&nbsp;nikoho svým pitím neohrožuje. Bible je&nbsp;proti obžerství!</span></p>
        <p class="chunk" data-nb-ref-number="13" data-nb-words="28" data-nb-chars="143"><span class="idea" data-nb-ref-number="13" id="idea13" data-nb-words="28" data-nb-chars="143">Řeznice zvedla oči a&nbsp;já jsem viděl, že&nbsp;se&nbsp;bystře dívá otci do&nbsp;očí, viděl jsem, že&nbsp;najednou není opilá, že&nbsp;to, co&nbsp;řekl tatínek, to&nbsp;ji&nbsp;vzkřísilo.</span></p>
        <p class="chunk" data-nb-ref-number="14" data-nb-words="226" data-nb-chars="1270"><span class="idea" data-nb-ref-number="14" id="idea14" data-nb-words="226" data-nb-chars="1270">Obžerství, to&nbsp;ano. Ale co&nbsp;je&nbsp;to&nbsp;obžerství! Tady! Otočila se&nbsp;a&nbsp;ukázala mocným gestem na&nbsp;flaksy a&nbsp;na kořínky a&nbsp;vuřty. Pouze piju, a&nbsp;v&nbsp;bibli není nikde nic o&nbsp;zákazu pití! Naklonila se&nbsp;paní Majerová a&nbsp;vlasy se&nbsp;jí&nbsp;položily na&nbsp;špalek a&nbsp;mouchy se&nbsp;pobouřily a&nbsp;prudce vzlétly, lítaly tak rychle, že&nbsp;tvořily modré čáry, lítaly řeznici kolem hlavy ve&nbsp;tvarech siločar. Otec se&nbsp;polekal, vstal, zvedl ty&nbsp;rusé vlasy, aby se&nbsp;neumazaly od&nbsp;krve, a&nbsp;držel je&nbsp;a&nbsp;chvěly se&nbsp;mu&nbsp;ty&nbsp;proudy vlasů, mocné a&nbsp;husté jako dva koňské ohony. Já&nbsp;mám lyceum, řekla paní Majerová a&nbsp;dívala se&nbsp;tatínkovi do&nbsp;očí a&nbsp;tatínek se&nbsp;díval do&nbsp;jejích očí a&nbsp;já jsem viděl, jak mezi těma jejich očima přeskakuje sršení, otec držel její vlasy a&nbsp;ona se&nbsp;dívala na&nbsp;otcovu tvář, gramofonová deska dohrála a&nbsp;jehla syčela, jak se&nbsp;vrývala do&nbsp;černé hmoty. A&nbsp;já jsem se&nbsp;najednou polekal, teď jsem začal mít strach, protože matka mi&nbsp;kladla na&nbsp;srdce, abych dal na&nbsp;tatínka pozor. A&nbsp;vzal jsem černý kufřík a&nbsp;otevřel, tatínek pořád držel řeznické rudé vlasy, řeznice se&nbsp;bystře dívala tatínkovi do&nbsp;očí. A&nbsp;položil jsem otevřený kufřík na&nbsp;špalek, ve&nbsp;světle zazářily červeným sametem potažené stěny kufříku a&nbsp;tam ležely neónové přístroje, fulgurační záření, které když se&nbsp;zastrčí do&nbsp;zástrčky ve&nbsp;zdi, začne vydávat ty&nbsp;svoje fulgurační proudy.</span></p>
        <p class="chunk" data-nb-ref-number="15" data-nb-words="6" data-nb-chars="40"><span class="idea" data-nb-ref-number="15" id="idea15" data-nb-words="6" data-nb-chars="40">Tatínku, nezačneme s&nbsp;léčením? řekl jsem.</span></p>
        <p class="chunk" data-nb-ref-number="16" data-nb-words="98" data-nb-chars="528"><span class="idea" data-nb-ref-number="16" id="idea16" data-nb-words="98" data-nb-chars="528">A&nbsp;strýc Pepin se&nbsp;naklonil a&nbsp;díval se&nbsp;do&nbsp;červeného sametu a&nbsp;tam byly do&nbsp;klipsen zastrčené neónové trubice všech tvarů a&nbsp;jeden ten skleněný dutý přístroj byl s&nbsp;válečkem, a&nbsp;druhý měl na&nbsp;konci ocelové štětičky a&nbsp;třetí se&nbsp;dvojil, na&nbsp;zastrčení do&nbsp;nosu, a&nbsp;čtvrtý byl neónový hřeben, dutý a&nbsp;tak veliký jako hřeblo na&nbsp;koně, a&nbsp;pátý měl na&nbsp;konci dlouhý válec, ve&nbsp;kterém byla stočena ocelová spirála… A&nbsp;strýc se&nbsp;usmíval na&nbsp;ty&nbsp;léčivé trubice a&nbsp;vzal ten dlouhý přístroj a&nbsp;řekl. Sakra, Francine, toto mi&nbsp;musíš půjčit, já&nbsp;si&nbsp;to&nbsp;vezmu k&nbsp;Havrdům.</span></p>
        <p class="chunk" data-nb-ref-number="17" data-nb-words="13" data-nb-chars="81"><span class="idea" data-nb-ref-number="17" id="idea17" data-nb-words="13" data-nb-chars="81">A&nbsp;tatínek procitl, spustil vlasy na&nbsp;zem, vytrhl strýci neónovou trubici a&nbsp;zvolal.</span></p>
        <p class="chunk" data-nb-ref-number="18" data-nb-words="70" data-nb-chars="384"><span class="idea" data-nb-ref-number="18" id="idea18" data-nb-words="70" data-nb-chars="384">Máš ho&nbsp;vidět! To&nbsp;jsem přinesl pro vás, paní Majerová, pravil a&nbsp;hlas se&nbsp;mu&nbsp;třásl. Pak vytáhl z&nbsp;kufříku dlouhou šňůru, zasunul do&nbsp;zástrčky ve&nbsp;zdi, vzal bakelitový držák, nasunul na&nbsp;něj neónový dutý hřeben, otočil knoflíkem a&nbsp;zvedl hřeben a&nbsp;ten modře sršel a&nbsp;otec jej zvedl vysoko do&nbsp;přítmí stropu a&nbsp;modré světlo padalo dolů na&nbsp;ryšavé vlasy řeznice a&nbsp;ty vlasy sršely taky. A&nbsp;otec pravil.</span></p>
        <p class="chunk" data-nb-ref-number="19" data-nb-words="109" data-nb-chars="614"><span class="idea" data-nb-ref-number="19" id="idea19" data-nb-words="109" data-nb-chars="614">Já&nbsp;nechci, abyste přestala pít, já&nbsp;chci, abyste našla míru pití, abyste nepila ze&nbsp;žalu, ale jen tak, někdy pro radost. A&nbsp;na to&nbsp;právě jsou fulgurační proudy a&nbsp;jejich záření… A&nbsp;řeznice zvedla oči a&nbsp;dívala se&nbsp;vzhůru a&nbsp;já jsem teď najisto věděl, že&nbsp;matka měla pravdu, když se&nbsp;lekala, když tatínek se&nbsp;rozhodl léčit paní Majerovou fulguračními proudy. Bylo by&nbsp;to&nbsp;hezčí, kdybychom zhasli. Mistře, támhle je&nbsp;vypínač! A&nbsp;strýc nahmatal v&nbsp;přítmí knoflík a&nbsp;zhasl žárovku a&nbsp;já jsem musel sám uznat, že&nbsp;něco tak krásného jsem doma neviděl. I&nbsp;strýc Pepin nastavoval hřbety rukou a&nbsp;prohlížel si&nbsp;ty&nbsp;modré ruce, jako by&nbsp;nebyly jeho.</span></p>
        <p class="chunk" data-nb-ref-number="20" data-nb-words="13" data-nb-chars="85"><span class="idea" data-nb-ref-number="20" id="idea20" data-nb-words="13" data-nb-chars="85">Sakra, tohle mi&nbsp;musíš půjčit, já&nbsp;to&nbsp;vezmu inteligentním krasavicím do&nbsp;Avionu! zvolal.</span></p>
        <p class="chunk" data-nb-ref-number="21" data-nb-words="230" data-nb-chars="1224"><span class="idea" data-nb-ref-number="21" id="idea21" data-nb-words="230" data-nb-chars="1224">Máš ho&nbsp;vidět! řekl tatínek a&nbsp;já jsem viděl, že&nbsp;už&nbsp;začíná vstupovat na&nbsp;tenký led, že&nbsp;začíná být ztracený, hřeben se&nbsp;mu&nbsp;v&nbsp;prstech třásl, ne&nbsp;rozčilením, ale něčím docela jinačím, bylo to&nbsp;to&nbsp;samé, jako já&nbsp;jsem se&nbsp;chvěl, když mě&nbsp;ta&nbsp;holka ze&nbsp;čtvrté měšťanky vedla přes půdu chlapecké a&nbsp;dívčí školy, když stála přede mnou a&nbsp;dívala se&nbsp;ne&nbsp;na&nbsp;mne, ale do&nbsp;mne, a&nbsp;já jsem slyšel, jak mi&nbsp;bije srdce, zrovna tak tatínkovi v&nbsp;rytmu srdce pulsoval ten neónový hřeben. Teď se&nbsp;otec posadil na&nbsp;židli, kterou přistavil těsně za&nbsp;židli, na&nbsp;které seděla řeznice, vlasy jí&nbsp;splývaly až&nbsp;na&nbsp;zem, tatínek seděl za&nbsp;ní&nbsp;a&nbsp;jiskřičky neónů přeletovaly do&nbsp;vlasů, a&nbsp;tatínek nasadil hřeben a&nbsp;protahoval až&nbsp;k&nbsp;zemi to&nbsp;neónové hřeblo, vlasy jím protékaly jako proudy řeky jezem a&nbsp;česnem u&nbsp;mlejna a&nbsp;otec zvedl ruku a&nbsp;nasadil hřeben znovu na&nbsp;temeni a&nbsp;zase až&nbsp;dolů, vzduch v&nbsp;krámě voněl ozónem, jako by&nbsp;každým tím česáním udeřil blesk a&nbsp;hrom. A&nbsp;tatínek ve&nbsp;světle neónu vždycky přivoněl k&nbsp;vlasům, jen tak, jakoby náhodou, díval jsem se&nbsp;už&nbsp;ani ne&nbsp;na&nbsp;hřeben, ale na&nbsp;otce a&nbsp;potom na&nbsp;paní Majerovou, která měla zavřené oči a&nbsp;tvářila se&nbsp;blažená a&nbsp;spokojená a&nbsp;hlavně si&nbsp;nepřála jistě nic jiného, než nechat si&nbsp;svoje vlasy a&nbsp;léčit se&nbsp;z&nbsp;opilství nikým ale jiným než mým otcem.</span></p>
        <p class="chunk" data-nb-ref-number="22" data-nb-words="28" data-nb-chars="169"><span class="idea" data-nb-ref-number="22" id="idea22" data-nb-words="28" data-nb-chars="169">Začnete nový život? optal se&nbsp;otec a&nbsp;přiložil svoje rty na&nbsp;vlasy, pod kterými bylo ouško řeznice. Přikývla. Tak kde máte ty&nbsp;kořalinky? Ty&nbsp;posilující léky? šeptal tatínek.</span></p>
        <p class="chunk" data-nb-ref-number="23" data-nb-words="11" data-nb-chars="71"><span class="idea" data-nb-ref-number="23" id="idea23" data-nb-words="11" data-nb-chars="71">Mistře, řekla řeznice, rozsviťte v&nbsp;kuchyni, hned za&nbsp;futrem je&nbsp;vy­pínač!</span></p>
        <p class="chunk" data-nb-ref-number="24" data-nb-words="47" data-nb-chars="260"><span class="idea" data-nb-ref-number="24" id="idea24" data-nb-words="47" data-nb-chars="260">A&nbsp;strýc zvedl dlaně a&nbsp;tápal, ohmatával zdi a&nbsp;jeho čepice ve&nbsp;fialovém přítmí mu&nbsp;svítila na&nbsp;cestu do&nbsp;kuchyně, kde konečně nahmatal vypínač a&nbsp;světlo zazářilo a&nbsp;já jsem viděl, jak řeznice ukázala prstem a&nbsp;zašeptala jako ve&nbsp;snách. Tam v&nbsp;almárce! A&nbsp;zavřela zase oči.</span></p>
        <p class="chunk" data-nb-ref-number="25" data-nb-words="27" data-nb-chars="172"><span class="idea" data-nb-ref-number="25" id="idea25" data-nb-words="27" data-nb-chars="172">Strýc otevíral všechny almary, až&nbsp;nakonec otevřel nad umývadlem skříňku a&nbsp;přinesl hranatou láhev se&nbsp;světlým likérem, a&nbsp;když jej postavil na&nbsp;řeznický špalek, řekl s&nbsp;obdivem.</span></p>
        <p class="chunk" data-nb-ref-number="26" data-nb-words="14" data-nb-chars="79"><span class="idea" data-nb-ref-number="26" id="idea26" data-nb-words="14" data-nb-chars="79">Sakra, to&nbsp;je&nbsp;sagavír, to&nbsp;pijó jen poručíci od&nbsp;dragounů a&nbsp;ty největší krasavice!</span></p>
        <p class="chunk" data-nb-ref-number="27" data-nb-words="28" data-nb-chars="174"><span class="idea" data-nb-ref-number="27" id="idea27" data-nb-words="28" data-nb-chars="174">Prosím, napijte se, poslužte si, zašeptala řeznice a&nbsp;založila si&nbsp;dlaně pod paže a&nbsp;tatínek hrozil neónovým hřebenem, fialové čáry a&nbsp;klikyháky poletovaly sem a&nbsp;tam, jak hřímal.</span></p>
        <p class="chunk" data-nb-ref-number="28" data-nb-words="7" data-nb-chars="34"><span class="idea" data-nb-ref-number="28" id="idea28" data-nb-words="7" data-nb-chars="34">Nikdy! A&nbsp;vy, už&nbsp;nepijte. Už&nbsp;nikdy!</span></p>
        <p class="chunk" data-nb-ref-number="29" data-nb-words="34" data-nb-chars="183"><span class="idea" data-nb-ref-number="29" id="idea29" data-nb-words="34" data-nb-chars="183">A&nbsp;strýc Pepin si&nbsp;nalil do&nbsp;hrníčku s&nbsp;modrým Pozdravem z&nbsp;Hlinska, upil a&nbsp;přikývl, podal mi, napil jsem se&nbsp;a&nbsp;shledal jsem, že&nbsp;ten likér je&nbsp;výborný. Strýc dolil hrníček a&nbsp;nabídl bratrovi.</span></p>
        <p class="chunk" data-nb-ref-number="30" data-nb-words="99" data-nb-chars="555"><span class="idea" data-nb-ref-number="30" id="idea30" data-nb-words="99" data-nb-chars="555">Já&nbsp;jen abych věděl, řekl otec, abych věděl, proč vám to&nbsp;tak chut­ná. Řekl a&nbsp;upil, zamyslel se&nbsp;a&nbsp;napil se&nbsp;s&nbsp;chutí. Pak držel hrníček s&nbsp;Pozdravem z&nbsp;Hlinska, srkal likér a&nbsp;s&nbsp;potěšením naslouchal řeznici, která jako by&nbsp;se&nbsp;zpovídala. Slibuju vám, pane správce, že&nbsp;když mi&nbsp;jednou týdně budete léčit to&nbsp;moje opilství, jeden večer když přijdete a&nbsp;budete vy&nbsp;mne léčit, tak všeho nechám, protože budu mít důvod se&nbsp;na&nbsp;něco těšit, v&nbsp;něco ušlechtilého doufat, budu mít důvod zase žít… Ale mistře! Tam v&nbsp;almárce je&nbsp;ještě Nuncius, krásně zrádný likér, jak mnišská kutna!</span></p>
        <p class="chunk" data-nb-ref-number="31" data-nb-words="45" data-nb-chars="253"><span class="idea" data-nb-ref-number="31" id="idea31" data-nb-words="45" data-nb-chars="253">A&nbsp;strýc Pepin vešel do&nbsp;kuchyně, zvedl ruku, a&nbsp;když ji&nbsp;vytáhl z&nbsp;almárky na&nbsp;zdi, držel buclatou malou láhev, podobající se&nbsp;velikému razítku. Dal si&nbsp;ji&nbsp;k&nbsp;očím, a&nbsp;když přečetl, otočil nadšený obličej a&nbsp;třásl lahví a&nbsp;volá. No, tohle nejradši arcibiskup Khon!</span></p>
        <p class="chunk" data-nb-ref-number="32" data-nb-words="18" data-nb-chars="99"><span class="idea" data-nb-ref-number="32" id="idea32" data-nb-words="18" data-nb-chars="99">Ale tatínek držel pořád modrý hrníček s&nbsp;Pozdravem z&nbsp;Hlinska, seděl za&nbsp;řeznicí a&nbsp;šeptal jí&nbsp;do&nbsp;vlasů.</span></p>
        <p class="chunk" data-nb-ref-number="33" data-nb-words="209" data-nb-chars="1239"><span class="idea" data-nb-ref-number="33" id="idea33" data-nb-words="209" data-nb-chars="1239">Každý týden přijdu a&nbsp;budu česat ty&nbsp;vaše vlasy, poslední pozdrav starého Rakouska, já&nbsp;Anna Czillágová, narozená v&nbsp;Karlovicích… A&nbsp;napil se&nbsp;sagavíru a&nbsp;vnořil nos do&nbsp;krásných vlasů. Tak tam seděl, obličej zcela ponořený do&nbsp;rozpuštěných vlasů, neónový hřeben mu&nbsp;sršel v&nbsp;ruce na&nbsp;klíně a&nbsp;ozařoval zespoda vlasy a&nbsp;bradu otce ukrytou v&nbsp;proudech vlasů. Tatínek docela zapomněl, že&nbsp;tady sedím já&nbsp;a&nbsp;strýc Pepin, který pořád dolíval otci sagavír. A&nbsp;na zemi ležel bílý šátek, pošlapaný turban, do&nbsp;kterého, když jsme přišli, řeznice měla zamotané ty&nbsp;svoje bujné vlasy, avšak když se&nbsp;rozsypaly krámem ty&nbsp;zlatorudé vlasy, od&nbsp;té&nbsp;chvíle tatínek byl čím dál bezbrannější, čím dál méně se&nbsp;mohl ubránit přívalu toho, co&nbsp;se&nbsp;třpytilo a&nbsp;vonělo a&nbsp;krásnělo před ním. Teď paní Majerová otevřela oči, dívala se&nbsp;bystře, chvíli na&nbsp;mne, pak na&nbsp;strýce Pepina, který jí&nbsp;salutoval, pak se&nbsp;opatrně vztyčila, ale tatínek měl zavřené oči a&nbsp;usmíval se, řeznice vešla do&nbsp;kuchyně a&nbsp;její krok byl pevný, dokonce vykračovala si&nbsp;jako pravá paní, tak nějak to&nbsp;fulgurační záření ji&nbsp;postavilo na&nbsp;nohy a&nbsp;ona to&nbsp;věděla. Když natáhla ruku až&nbsp;dozadu almárky, vytáhla pak červenou láhev s&nbsp;višňovým likérem, odzátkovala a&nbsp;přičichla, pak znalecky nasadila nosní dírku a&nbsp;vtáhla vůni a&nbsp;přikývla.</span></p>
        <p class="chunk" data-nb-ref-number="34" data-nb-words="10" data-nb-chars="74"><span class="idea" data-nb-ref-number="34" id="idea34" data-nb-words="10" data-nb-chars="74">Tady ochutnejte griotku, Wantochovu slavnou griotku s&nbsp;vůní hořkých mandlí!</span></p>
        <p class="chunk" data-nb-ref-number="35" data-nb-words="6" data-nb-chars="44"><span class="idea" data-nb-ref-number="35" id="idea35" data-nb-words="6" data-nb-chars="44">Hořkých mandlí…, opakoval v&nbsp;polospánku otec.</span></p>
        <p class="chunk" data-nb-ref-number="36" data-nb-words="39" data-nb-chars="235"><span class="idea" data-nb-ref-number="36" id="idea36" data-nb-words="39" data-nb-chars="235">A&nbsp;krásnou jasnou vůní zrajících višní a&nbsp;vůní kvetoucích floxů…, pravila řeznice a&nbsp;dívala se&nbsp;na&nbsp;otce, který vsedě dřímal, na&nbsp;poklopci mu&nbsp;ležel sršící neónový hřeben a&nbsp;vydával vůni blesku. A&nbsp;tatínek tiše opakoval docela s&nbsp;blaženou tváří.</span></p>
        <p class="chunk" data-nb-ref-number="37" data-nb-words="3" data-nb-chars="22"><span class="idea" data-nb-ref-number="37" id="idea37" data-nb-words="3" data-nb-chars="22">Vůní kvetoucích floxů…</span></p>
        <p class="chunk" data-nb-ref-number="38" data-nb-words="9" data-nb-chars="58"><span class="idea" data-nb-ref-number="38" id="idea38" data-nb-words="9" data-nb-chars="58">A&nbsp;paní Majerová přinesla sklínky, nalila temně rudý likér.</span></p>
        <p class="chunk" data-nb-ref-number="39" data-nb-words="4" data-nb-chars="28"><span class="idea" data-nb-ref-number="39" id="idea39" data-nb-words="4" data-nb-chars="28">Zatřásl jsem otcovým loktem.</span></p>
        <p class="chunk" data-nb-ref-number="40" data-nb-words="2" data-nb-chars="17"><span class="idea" data-nb-ref-number="40" id="idea40" data-nb-words="2" data-nb-chars="17">Tatínku, griotka!</span></p>
        <p class="chunk" data-nb-ref-number="41" data-nb-words="22" data-nb-chars="126"><span class="idea" data-nb-ref-number="41" id="idea41" data-nb-words="22" data-nb-chars="126">A&nbsp;otec se&nbsp;polekal, roztáhl nohy, tak tak zachytil neónový hřeben. A&nbsp;před ním stála řeznice, držela sklínku a&nbsp;podávala ji&nbsp;otci.</span></p>
        <p class="chunk" data-nb-ref-number="42" data-nb-words="4" data-nb-chars="26"><span class="idea" data-nb-ref-number="42" id="idea42" data-nb-words="4" data-nb-chars="26">Na&nbsp;moje vyléčení! Pravila.</span></p>
        <p class="chunk" data-nb-ref-number="43" data-nb-words="11" data-nb-chars="61"><span class="idea" data-nb-ref-number="43" id="idea43" data-nb-words="11" data-nb-chars="61">Vy&nbsp;nebudete s&nbsp;námi pít? optal se&nbsp;otec. Ani jedinou skleničku?</span></p>
        <p class="chunk" data-nb-ref-number="44" data-nb-words="15" data-nb-chars="90"><span class="idea" data-nb-ref-number="44" id="idea44" data-nb-words="15" data-nb-chars="90">Už&nbsp;ani jedinou pravila krásná řeznice, já&nbsp;jsem se&nbsp;napila silnějšího likéru, než je&nbsp;tenhle!</span></p>
        <p class="chunk" data-nb-ref-number="45" data-nb-words="6" data-nb-chars="30"><span class="idea" data-nb-ref-number="45" id="idea45" data-nb-words="6" data-nb-chars="30">Otec se&nbsp;napil a&nbsp;pak zabreptal.</span></p>
        <p class="chunk" data-nb-ref-number="46" data-nb-words="6" data-nb-chars="43"><span class="idea" data-nb-ref-number="46" id="idea46" data-nb-words="6" data-nb-chars="43">Tím považujeme záchranné práce za&nbsp;skončené.</span></p>
        <p class="chunk" data-nb-ref-number="47" data-nb-words="38" data-nb-chars="225"><span class="idea" data-nb-ref-number="47" id="idea47" data-nb-words="38" data-nb-chars="225">A&nbsp;napil se, vytáhl jsem zástrčku ze&nbsp;zdi, svinul šňůru, a&nbsp;uložil neó­nový hřeben do&nbsp;kufříčku na&nbsp;prohlubeň v&nbsp;červeném sametu. Zavřel jsem černý kufřík. A&nbsp;podal jsem jej strýci Pepinovi, který jej vzal a&nbsp;salutoval paní Majerové…</span></p>
        <p class="chunk" data-nb-ref-number="48" data-nb-words="362" data-nb-chars="2066"><span class="idea" data-nb-ref-number="48" id="idea48" data-nb-words="362" data-nb-chars="2066">Druhého dne jsem nešel do&nbsp;školy, tatínek do&nbsp;kanceláře. Matka tanečním krokem jásala od&nbsp;mé&nbsp;postele k&nbsp;otci a&nbsp;vyměňovala obklady. Tatínek měl ručník i&nbsp;přes oči a&nbsp;nechtěl vidět svět. Ač&nbsp;volnomyšlenkář, prosil Boha, aby si&nbsp;jej vzal. Se&nbsp;mnou se&nbsp;netočila jen postel, ale i&nbsp;strop. Matce jsem musel vyprávět útržky z&nbsp;paměti, ve&nbsp;kterých jsem převypravoval všechno, nač jsem si&nbsp;pamatoval. Avšak od&nbsp;té&nbsp;chvíle, kdy strýc stál a&nbsp;salutoval paní Majerové, od&nbsp;té&nbsp;chvíle jsem si&nbsp;nepamatoval docela nic. Ale to&nbsp;mamince stačilo, vyjela na&nbsp;bicyklu do&nbsp;městečka, a&nbsp;když se&nbsp;vrátila, přivezla dvě do&nbsp;hedvábného papíru zabalené láhve. A&nbsp;nikdy jsem neviděl matku tak veselou, tak plnou smíchu. Vypravovala mi, jak o&nbsp;půlnoci kdosi zaťukal na&nbsp;okno, a&nbsp;když otevřela, tam venku stál obecní strážník pan Holoubek, za&nbsp;ním stála zváhnutá kára a&nbsp;na ní&nbsp;ležely dva kusy linolea. Když se&nbsp;ptala, kdo to&nbsp;linoleum objednal, tak pan Holoubek pravil, že&nbsp;před půlnocí mu&nbsp;v&nbsp;hostinci Na&nbsp;cikánce handláci přivřeli do&nbsp;dveří hlavu a&nbsp;pak narazili klackem helmu tak, že&nbsp;mu&nbsp;zahřmělo v&nbsp;očích. A&nbsp;pak, když kráčel, aby mu&nbsp;někdo pomohl stáhnout helmu, tak potkal strýce Pepina, který mu&nbsp;nahlásil, že&nbsp;pod schůdky u&nbsp;řeznictví pana Majera leží dva opilci. Když tam přišel, poznal, že&nbsp;to&nbsp;je&nbsp;pan správce pivovaru a&nbsp;jeho synek, docela v&nbsp;bezvědomí. Tak vypůjčil káru a&nbsp;přivezl je&nbsp;do&nbsp;pivovaru. A&nbsp;maminka z&nbsp;toho měla tak velikou radost, že&nbsp;dala panu Holoubkovi dvacet korun a&nbsp;slíbila mu, aby si&nbsp;dneska přišel pro basu piva. A&nbsp;pan Holoubek z&nbsp;toho piva měl takovou radost, že&nbsp;mu&nbsp;splaskla hlava a&nbsp;podařilo se&nbsp;mu&nbsp;vyviklat s&nbsp;hlavy tu&nbsp;helmu a&nbsp;utřít si&nbsp;pot. To&nbsp;mi&nbsp;řekla maminka s&nbsp;velkým smíchem. A&nbsp;když tatínek začal dávit, tak matka odhrnula hedvábný papír a&nbsp;před oči otce nastavila láhev sagavíru, a&nbsp;tatínek visel z&nbsp;postele a&nbsp;vyteklo mu&nbsp;z&nbsp;úst trochu zelené voděnky. Tak maminka si&nbsp;nalila sama. A&nbsp;navečer přišel strýc Pepin a&nbsp;přinesl černý kufříček s&nbsp;fulguračním zařízením. Tatínek ten kufřík hned otevřel a&nbsp;uklidnil se, když viděl, že&nbsp;na&nbsp;červeném sametu jsou všechny ty&nbsp;krásné nástroje na&nbsp;léčení. Bral jeden přístroj za&nbsp;druhým a&nbsp;zvolal.</span></p>
        <p class="chunk" data-nb-ref-number="49" data-nb-words="9" data-nb-chars="37"><span class="idea" data-nb-ref-number="49" id="idea49" data-nb-words="9" data-nb-chars="37">Co&nbsp;jste s&nbsp;tím dělali, že&nbsp;to&nbsp;tak voní?</span></p>
        <p class="chunk" data-nb-ref-number="50" data-nb-words="53" data-nb-chars="317"><span class="idea" data-nb-ref-number="50" id="idea50" data-nb-words="53" data-nb-chars="317">Matka stáhla hedvábný papír a&nbsp;zvedla krásnou láhev s&nbsp;griotkou, ale otec, jen uviděl tu&nbsp;griotku, tak tak že&nbsp;odsunul ten otevřený kufříček a&nbsp;začal znovu dávit a&nbsp;do kbelíku u&nbsp;postele vydávil trošku zelené vodičky. Maminka nalila strýci Pepinovi sklenku sagavíru a&nbsp;strýc připil na&nbsp;zdraví celé rodiny a&nbsp;pak řekl tatínkovi.</span></p>
        <p class="chunk" data-nb-ref-number="51" data-nb-words="38" data-nb-chars="216"><span class="idea" data-nb-ref-number="51" id="idea51" data-nb-words="38" data-nb-chars="216">Co&nbsp;jsme s&nbsp;tím dělali? Celá hospoda na&nbsp;Žofíně byla auf! Krasavice si&nbsp;lehly na&nbsp;biliár a&nbsp;já jsem jim dával do&nbsp;vlasů fulgurační proudy, protože podle spisku páně Batisty záruka blaha manželského je&nbsp;zdravé a&nbsp;urostlé tělo.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_021.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>