<!DOCTYPE html>
<html>
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Armagedon">
    <meta name="apple-mobile-web-app-capable" content="yes">
    <title>Armagedon • Krasosmutnění</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./krasosmutneni_022.html">
    <link rel="next" href="./krasosmutneni_024.html">
    <meta name="nb-order" content="20">
    <link rel="self" href="krasosmutneni_023.html">
    <meta name="nb-identifier" content="hrabal-krasosmutneni-1cf0fee">
    <meta name="nb-role" content="chapter">
  </head>
  <body data-nb-words="2001" data-nb-chars="11583" class="nb-role-chapter nb-custom-style">
    <nav role="doc-toc">
      <ul>
        <li><a href="krasosmutneni_005.html">Mořská panna</a></li>
      </ul>
      <ul>
        <li><a href="krasosmutneni_006.html">Čtvereční centimetr za šedesát korun</a></li>
      </ul>
      <ul>
        <li><a href="krasosmutneni_007.html">Každý den zázrak</a></li>
      </ul>
      <ul>
        <li><a href="krasosmutneni_008.html">Rozdělený byt</a></li>
      </ul>
      <ul>
        <li><a href="krasosmutneni_009.html">Znesvěcený rozdělovač</a></li>
      </ul>
      <ul>
        <li><a href="krasosmutneni_010.html">Úmrtí v&nbsp;rodině</a></li>
      </ul>
      <ul>
        <li><a href="krasosmutneni_011.html">Řidič pražských tramvají</a></li>
      </ul>
      <ul>
        <li><a href="krasosmutneni_012.html">Veřejné osvětlení</a></li>
      </ul>
      <ul>
        <li><a href="krasosmutneni_013.html">Myš ukradla dítěti cumel</a></li>
      </ul>
      <ul>
        <li><a href="krasosmutneni_014.html">Krasosmutnění</a></li>
      </ul>
      <ul>
        <li><a href="krasosmutneni_015.html">Ovčí hubičky</a></li>
      </ul>
      <ul>
        <li><a href="krasosmutneni_016.html">Když umře hospodář, pláče i&nbsp;dobytek</a></li>
      </ul>
      <ul>
        <li><a href="krasosmutneni_017.html">Jetel růžák</a></li>
      </ul>
      <ul>
        <li><a href="krasosmutneni_018.html">Návrat ztraceného strýce</a></li>
      </ul>
      <ul>
        <li><a href="krasosmutneni_019.html">Škodovka čtyřistatřicítka</a></li>
      </ul>
      <ul>
        <li><a href="krasosmutneni_020.html">Krásná řeznice</a></li>
      </ul>
      <ul>
        <li><a href="krasosmutneni_021.html">Hudebníci ze Šumavy</a></li>
      </ul>
      <ul>
        <li><a href="krasosmutneni_022.html">Sextánka</a></li>
      </ul>
      <ul>
        <li><a href="krasosmutneni_023.html">Armagedon</a></li>
      </ul>
      <ul>
        <li><a href="krasosmutneni_024.html">Rakouský vítěz</a></li>
      </ul>
      <ul>
        <li><a href="krasosmutneni_025.html">Žlutý pták</a></li>
      </ul>
      <ul>
        <li><a href="krasosmutneni_026.html">Altánek z&nbsp;proutí</a></li>
      </ul>
      <ul>
        <li><a href="krasosmutneni_027.html">Kmotříček</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_022.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="9"><span class="idea" data-nb-ref-number="1" id="idea1" data-nb-words="1" data-nb-chars="9">Armagedon</span></h1>
        <p class="chunk" data-nb-ref-number="2" data-nb-words="792" data-nb-chars="4716"><span class="idea" data-nb-ref-number="2" id="idea2" data-nb-words="792" data-nb-chars="4716">Když byla hodina mluvnice, pan řídící učitel vyzval nás, žáky, abychom se&nbsp;seřadili, a&nbsp;pak nás vyvedl na&nbsp;náměstí. Nejdřív jsme myslili, že&nbsp;nás vede pod podloubí, kde po&nbsp;prohrané bitvě u&nbsp;Kolína odpočíval a&nbsp;spal Fridrich Veliký. Ale pan řídící učitel nás vedl do&nbsp;prostředka náměstí. A&nbsp;já jsem myslel, že&nbsp;nás vede nám ukázat kašnu, která už&nbsp;tady není, kde ale než Fridrich Veliký šel spát pod podloubí, tak seděl na&nbsp;dřevěných rourách, kterými vedla voda z&nbsp;Turecké věže, městské vodárny. Ale ani tady se&nbsp;pan řídící učitel nezastavil, aby nám ukázal kašnu, která už&nbsp;zmizela v&nbsp;minulém století, kde seděl na&nbsp;dřevěných rourách Fridrich Veliký a&nbsp;rozebíral příčiny své porážky. Vedl nás k&nbsp;mariánskému sloupu. A&nbsp;tady nás shromáždil a&nbsp;my jsme mysleli, že&nbsp;když ten sloup byl postaven proti moru, že&nbsp;místo hodiny mluvnice nám řekne, že&nbsp;příchod okupačních německých vojsk je&nbsp;něco zrovna tak hrozného, jako byl před dávnými lety mor. Ale pan řídící učitel nás vyzval, abychom se&nbsp;shromáždili kolem německé a&nbsp;české vyhlášky obyvatelstvu. A&nbsp;na té&nbsp;české vyhlášce bylo napsáno, že&nbsp;německá armáda přišla, aby ochránila český národ před nepřáteli, a&nbsp;že kdo by&nbsp;se&nbsp;tomu bránil, tak bude postaven před válečný soud. A&nbsp;podepsaný byl velitel okupačních vojsk Blaskowicz. A&nbsp;pan řídící učitel vytáhl červenou tužku a&nbsp;podškrtal deset hrubých chyb, které byly vytištěny v&nbsp;té výzvě českému národu, a&nbsp;potom ještě deset chyb proti duchu české řeči. A&nbsp;když to&nbsp;podškrtal, tak jako škrtal v&nbsp;domácích úkolech, napsal pod Blaskowicze: Úprava 3, Gramatika 5… a&nbsp;řekl, že&nbsp;tady máme příklad, jak se&nbsp;psát nemá, a&nbsp;že každý, kdo dělá takové hrubé chyby, nemůže se&nbsp;považovat za&nbsp;reprezentanta kulturního národa, a&nbsp;když sám velitel říšské armády dělá takové hrubky, tak už&nbsp;napřed to&nbsp;prohrál, protože jen ten je&nbsp;lepší, kdo se&nbsp;líp vyjadřuje. A&nbsp;šli jsme zase do&nbsp;školy. Ještě víc rozrušil příjezd okupační armády řezníka, který boural na&nbsp;jatkách maso, pana Vašíčka. Ten už&nbsp;dva roky před příchodem vojsk jezdil na&nbsp;bicyklu městečkem a&nbsp;vesnicemi a&nbsp;hlásal, že&nbsp;poslední bitva vzplane, a&nbsp;aby lidé dělali pokání, aby se&nbsp;připravovali na&nbsp;tu&nbsp;poslední bitvu, kterou povedou andělé vedeni samotným archandělem Gabrielem. Ale lidé se&nbsp;mu&nbsp;smáli, pan Vašíček jezdil dál na&nbsp;kole hlásat poslední bitvu, které říkal Armagedon. A&nbsp;když viděl, jak se&nbsp;mu&nbsp;lidé smějí, tak na&nbsp;ně&nbsp;jen volal Armagedon. A&nbsp;lidé zase na&nbsp;oplátku mu&nbsp;říkali, přezdívali jej Armagedon. A&nbsp;tak řezník pan Armagedon hlásal dál to&nbsp;svoje poselství, a&nbsp;protože neuměl tak hovořit a&nbsp;trošku se&nbsp;zakoktával, koupil si&nbsp;kufříčkový gramofon, zesílil zadní nosič na&nbsp;svém bicyklu a&nbsp;místo přednášky a&nbsp;kázání pustil gramofonovou desku a&nbsp;ta zesílená reproduktorem hlásala poslední bitvu, Armagedon. Když přijeli Němci se&nbsp;svými vojsky, pan Armagedon jásal. Myslel a&nbsp;taky to&nbsp;hlásal po&nbsp;městečku a&nbsp;na vesnicích, že&nbsp;říšská armáda je&nbsp;tím vojskem, se&nbsp;kterým se&nbsp;utkají andělské nebeské armády pod vedením archanděla Gabriela a&nbsp;zvítězí v&nbsp;poslední bitvě a&nbsp;potom bude trvalý světový mír. Byl si&nbsp;tím pan Armagedon jist, že&nbsp;si&nbsp;koupil ještě jednu gramofonovou desku, a&nbsp;když skončila ta&nbsp;první deska o&nbsp;Armagedonu, na&nbsp;závěr pustil i&nbsp;tu druhou, kde dechová hudba hrála a&nbsp;sbor zpíval… Poslední bitva vzplála. Ale pan starosta se&nbsp;lekal hlavně té&nbsp;druhé desky a&nbsp;lidé z&nbsp;městečka taky. Takže když jel na&nbsp;bicyklu řezník, který na&nbsp;jatkách boural maso, pan Armagedon, a&nbsp;zastavil se, lidé před ním prchali, nechtěli nic slyšet, zacpávali si&nbsp;uši a&nbsp;křičeli, že&nbsp;nic neviděli, že&nbsp;nic neslyšeli, že&nbsp;se&nbsp;na&nbsp;nic nepamatují. A&nbsp;prchli před řezníkem a&nbsp;gramofonovými deskami zrovna tak, jako utíkali před tatínkem, aby nemuseli mu&nbsp;ze&nbsp;soboty na&nbsp;neděli přidržet na&nbsp;dvě hodinky kontramatku. Pak přišly zprávy, že&nbsp;Němci už&nbsp;pro pobuřování zavřeli několik lidí. A&nbsp;tak kam přijel řezník pan Armagedon, tak lokály se&nbsp;najednou vyprázdnily, poutě najednou skončily, lidé z&nbsp;korza se&nbsp;rozutekli, protože každý věděl, že&nbsp;sice pan Armagedon má&nbsp;pravdu, ale každý se&nbsp;té&nbsp;pravdy bojí a&nbsp;raději je&nbsp;živý jako psíček než mrtvý jako v&nbsp;zoologické zahradě lev. A&nbsp;když do&nbsp;města přišli vojáci a&nbsp;ubytovali se&nbsp;ve&nbsp;velkém domě naproti soudu, řezník tam přijel s&nbsp;bicyklem. Bylo dopoledne a&nbsp;opřel bicykl o&nbsp;zeď toho domu s&nbsp;říšskými vojáky a&nbsp;zvedl víko kufříkového gramofonu, rozkročil se&nbsp;před ten třípatrový dům, na&nbsp;kterém ve&nbsp;výši druhého patra se&nbsp;táhl nápis: Okny vcházej čerstvý vzduch, dveřmi dobrá vůle, rozkročil se&nbsp;a&nbsp;volal do&nbsp;otevřených oken. Žoldnéři, poslední bitva vzplála, kde jste? Pojďte ven! Ale okny bylo slyšet zvuk páček psacího stroje. Biřicové, bojíte se&nbsp;poslední bitvy! Armagedon! zvolal řezník, který boural na&nbsp;jatkách maso, do&nbsp;oken a&nbsp;stál rozkročený a&nbsp;očima metal nenávistné pohledy na&nbsp;celý dům. Ale ten byl tichý, jen z&nbsp;otevřeného okna cvakal psací stroj, a&nbsp;když došel na&nbsp;konec řádku, zacinkal.</span></p>
        <p class="chunk" data-nb-ref-number="3" data-nb-words="138" data-nb-chars="815"><span class="idea" data-nb-ref-number="3" id="idea3" data-nb-words="138" data-nb-chars="815">A&nbsp;pan Armagedon natáhl péro, nasadil desku a&nbsp;dechová hudba a&nbsp;sbor zpíval… Poslední bitva vzplála, dejme se&nbsp;na&nbsp;pochod… A&nbsp;z&nbsp;okna se&nbsp;vyklonil říšský voják, pak druhý, z&nbsp;třetího okna vyrazila hlava velitele, pak v&nbsp;útrobách domu byly slyšet povely a&nbsp;dupot holínek a&nbsp;ze dveří se&nbsp;vyřítili tři vojáci, srazili kolbou pušky řezníka, a&nbsp;pak se&nbsp;zvedla vojenská puška, zablyštěl se&nbsp;bajonet a&nbsp;úderem shora voják rozbil gramofon i&nbsp;s&nbsp;deskou, gramofon letěl na&nbsp;dláždění ve&nbsp;slunci, rozbitá černá deska se&nbsp;rozletěla jako skleněná váza a&nbsp;péro vyskočilo z&nbsp;útrob gramofonu a&nbsp;svištělo a&nbsp;břinkalo dlážděním až&nbsp;k&nbsp;soudu, tam se&nbsp;ta&nbsp;ocelová pružina zastavila o&nbsp;zeď a&nbsp;hrozivě pérovala vzduchem. A&nbsp;přijelo vojenské auto a&nbsp;vojáci zvedli zakrváceného pana Armagedona, který se&nbsp;ale smál, a&nbsp;když jej nakládali pod plachtu, pořád jen volal Armagedon!</span></p>
        <p class="chunk" data-nb-ref-number="4" data-nb-words="39" data-nb-chars="234"><span class="idea" data-nb-ref-number="4" id="idea4" data-nb-words="39" data-nb-chars="234">A&nbsp;náměstí bylo tiché, u&nbsp;soudu se&nbsp;chvělo ocelové pero gramofonu, pak vyšel z&nbsp;budovy bledý úředník, měl černé smuteční šaty se&nbsp;zeleným vyložením kolem krku, a&nbsp;sbíral a&nbsp;pečlivě ukládal do&nbsp;veliké obálky kousky a&nbsp;střípky gramofonové desky.</span></p>
        <p class="chunk" data-nb-ref-number="5" data-nb-words="137" data-nb-chars="787"><span class="idea" data-nb-ref-number="5" id="idea5" data-nb-words="137" data-nb-chars="787">Stál jsem pod podloubím, za&nbsp;mnou jak hnědá veliká andělská křídla byly otevřené dva díly vrat krámu pana Rehra, díval jsem se&nbsp;Soudní ulicí až&nbsp;k&nbsp;domu, odkud odvedli řezníka pana Vašíčka, a&nbsp;viděl jsem, že&nbsp;tak jako výzva k&nbsp;národu byla plná pravopisných chyb generála Blaskowicze, tak Němci pokračují v&nbsp;těch samých chybách, četl jsem v&nbsp;novinách pravopisnou chybu v&nbsp;Polsku a&nbsp;potom ve&nbsp;Francii a&nbsp;Belgii a&nbsp;pořád jen ty&nbsp;samé hrubky, které Němci provádějí na&nbsp;národech a&nbsp;lidech, a&nbsp;oni ani nemohou ty&nbsp;chyby nedělat. A&nbsp;věděl jsem, že&nbsp;za&nbsp;mnou pod staženou žárovkou, ač&nbsp;venku svítilo slunce, pan Rehr naposledy srovnával smrduté kožky, sepisoval svůj krám, protože od&nbsp;žida už&nbsp;nikdo nesměl brát peníze za&nbsp;staré kosti a&nbsp;kůže, slyšel jsem, že&nbsp;pan Rehr pojede někam do&nbsp;Polska, do&nbsp;Haliče, tam, odkud přišel.</span></p>
        <p class="chunk" data-nb-ref-number="6" data-nb-words="299" data-nb-chars="1655"><span class="idea" data-nb-ref-number="6" id="idea6" data-nb-words="299" data-nb-chars="1655">A&nbsp;pak opravdu přišel ten den. Stál jsem pod podloubím, za&nbsp;mnou byla zavřená vrata krámu, kde se&nbsp;kupovaly kůže a&nbsp;kosti, pan Rehr s&nbsp;kufříky a&nbsp;balíky seděl na&nbsp;lavičce pod morovým mariánským sloupem, vedle něj jeho paní, která se&nbsp;dívala pořád na&nbsp;dláždění a&nbsp;byla bledá a&nbsp;nepohnula víčkem, vedle ní&nbsp;Egon, kluk, který chodil do&nbsp;druhé třídy. Tak tam seděli a&nbsp;dívali se, nikdo je&nbsp;nehlídal, ale já&nbsp;jsem věděl, že&nbsp;je&nbsp;někdo hlídá na&nbsp;dálku, věděli jenom, že&nbsp;mají čekat na&nbsp;náměstí, že&nbsp;až&nbsp;nákladní auto říšské armády sebere židy v&nbsp;obcích a&nbsp;jiných městečkách, že&nbsp;naloží i&nbsp;pana Rehra a&nbsp;odveze je&nbsp;někam do&nbsp;Haliče. A&nbsp;já jsem se&nbsp;divil, proč zrovna jeho, protože kupovat staré páchnoucí kůže nikdo neuměl a&nbsp;nedělal to&nbsp;s&nbsp;takovou radostí jako pan Rehr, který se&nbsp;usmíval, i&nbsp;když v&nbsp;létě vlak kostí hnil a&nbsp;bělil se&nbsp;sluncem u&nbsp;starého Labe a&nbsp;zápach táhnul rovnou do&nbsp;okna pana Rehra. A&nbsp;tak jsem stál u&nbsp;zavřeného krámu a&nbsp;z&nbsp;Mostecké ulice vyšel pomatený bratr pana Rehra Oskar, ten, který hlídal ty&nbsp;hromady kostí v&nbsp;dlouhém kaftanu a&nbsp;holinkách, který míval z&nbsp;toho hlídání takovou žízeň, že&nbsp;jsme se&nbsp;před jejich stavením tam u&nbsp;starého Labe otáčeli kolem pumpy a&nbsp;Oskárek pil jeden půllitr za&nbsp;druhým, někdy jich vyzunkal deset, někdy patnáct půllitrů vody. A&nbsp;pak se&nbsp;vyzul, stál vedle hromady kostí po&nbsp;kolena ve&nbsp;vodě stařiny, pískal si&nbsp;a&nbsp;přemýšlel, dokonce říkali, že&nbsp;kdysi uměl pět jazyků a&nbsp;byl ve&nbsp;světě a&nbsp;rozuměl filozofii tak dobře, že&nbsp;když domyslel všechno, tak se&nbsp;z&nbsp;toho zbláznil, pomátl tak, že&nbsp;všechno zapomněl a&nbsp;tak hlídal veliké a&nbsp;dlouhé hromady kostí, ze&nbsp;kterých flaksy a&nbsp;zbytky masa vyhnívalo slunce a&nbsp;vyhryzávaly do&nbsp;běla krysy. Každému, koho Oskárek potkal, říkal jedno a&nbsp;to samé.</span></p>
        <p class="chunk" data-nb-ref-number="7" data-nb-words="4" data-nb-chars="23"><span class="idea" data-nb-ref-number="7" id="idea7" data-nb-words="4" data-nb-chars="23">Pět minut bejt chytrej.</span></p>
        <p class="chunk" data-nb-ref-number="8" data-nb-words="82" data-nb-chars="454"><span class="idea" data-nb-ref-number="8" id="idea8" data-nb-words="82" data-nb-chars="454">A&nbsp;coural kaftanem a&nbsp;nosil černý klobouk a&nbsp;házel si&nbsp;jednu ruku v&nbsp;chůzi až&nbsp;na&nbsp;záda kolem boků. A&nbsp;zrovna tak přišel k&nbsp;mariánskému sloupu a&nbsp;kufr mu&nbsp;nesl Křesílek, můj spolužák, který neuměl číst ani psát, který vyšel pátou třídu a&nbsp;teď nakládal u&nbsp;pana Rehra kůže a&nbsp;staré kosti a&nbsp;dvakrát týdně je&nbsp;jako závozník vozil náklaďákem do&nbsp;Prahy, před válkou někdy až&nbsp;do&nbsp;Mnichova. A&nbsp;Křesílek nesl vesele kufr, když jej postavil vedle kufrů pana Rehra, pozdravil vesele.</span></p>
        <p class="chunk" data-nb-ref-number="9" data-nb-words="4" data-nb-chars="20"><span class="idea" data-nb-ref-number="9" id="idea9" data-nb-words="4" data-nb-chars="20">Dobrý den, pane šéf!</span></p>
        <p class="chunk" data-nb-ref-number="10" data-nb-words="179" data-nb-chars="1012"><span class="idea" data-nb-ref-number="10" id="idea10" data-nb-words="179" data-nb-chars="1012">A&nbsp;Oskárek stál, ruku hozenou za&nbsp;záda, naražený černý veliký klobouk, stál a&nbsp;chvíli se&nbsp;tahal za&nbsp;pejzy, vždycky lesklé od&nbsp;cukrové vody. Křesílek se&nbsp;posadil na&nbsp;obrubník mariánského sloupu, a&nbsp;to bylo vždycky jeho, i&nbsp;v&nbsp;té páté třídě, že&nbsp;Křesílek se&nbsp;nesměl podívat na&nbsp;svoje šaty, jak uviděl jedinou nitku, tak za&nbsp;ni&nbsp;zatáhl a&nbsp;tak jedna vytažená nitka povytáhla druhou. A&nbsp;Křesílek přišel v&nbsp;těch šatech, které mu&nbsp;pan Rehr koupil minulý týden. A&nbsp;teď Křesílek seděl, čekal na&nbsp;odjezd svého šéfa, seděl a&nbsp;jeho prsty čile vytahovaly jednu nitku za&nbsp;druhou, až&nbsp;si&nbsp;vytahal celou nohavici, už&nbsp;kalhoty kulhaly o&nbsp;jednu nohavici až&nbsp;nad kolena. A&nbsp;pan Rehr se&nbsp;už&nbsp;nedíval, odkud přijede nákladní auto říšské armády, ale díval se&nbsp;zlostně, tak jako vždycky, když si&nbsp;Křesílek vytahoval nitě za&nbsp;hromadami kostí. A&nbsp;teď se&nbsp;pan Rehr zrovna tak díval na&nbsp;rychlé prsty vytahující nitě, Oskárek s&nbsp;hlavou zvrácenou a&nbsp;v&nbsp;dlouhém kaftanu se&nbsp;díval do&nbsp;nebe a&nbsp;jeho klobouk byl jako černá svatozář. A&nbsp;pan Rehr vzkypěl, ale najednou Egon, ten jeho syn řekl</span></p>
        <p class="chunk" data-nb-ref-number="11" data-nb-words="4" data-nb-chars="25"><span class="idea" data-nb-ref-number="11" id="idea11" data-nb-words="4" data-nb-chars="25">Tatínku, už&nbsp;půjdeme domů!</span></p>
        <p class="chunk" data-nb-ref-number="12" data-nb-words="201" data-nb-chars="1128"><span class="idea" data-nb-ref-number="12" id="idea12" data-nb-words="201" data-nb-chars="1128">A&nbsp;pan Rehr zrudnul ve&nbsp;tváři a&nbsp;rozeběhl se&nbsp;k&nbsp;mariánskému sloupu a&nbsp;dal shora Křesílkovi pohlavek, takový, jako dával pan děkan ve&nbsp;škole, když jsme to&nbsp;nejmíň čekali. Křesílek bradou narazil na&nbsp;koleno a&nbsp;pak zvedl oči, jako vždycky, jako by&nbsp;se&nbsp;probudil, a&nbsp;díval se&nbsp;v&nbsp;úžasu na&nbsp;tu&nbsp;svoji nahou nohu do&nbsp;půlky stehna. A&nbsp;pan Rehr nad ním stál a&nbsp;křičel, a&nbsp;tak neviděl, jak z&nbsp;Mostecké ulice přijelo nákladní auto, a&nbsp;když zastavilo u&nbsp;lavičky u&nbsp;morového sloupu, bylo vidět, jak pod plachtou jsou samé bledé tváře a&nbsp;vyplašené oči. A&nbsp;z&nbsp;kabiny vyskočil německý voják, zvedl karhák na&nbsp;zadní sajtně a&nbsp;s&nbsp;řinkotem ji&nbsp;pustil dolů, pak pohybem pušky dal znamení, aby rodina pana Rehra nastoupila. V&nbsp;sajtně byl otvor pro špičku botky, ale paní byla tak rozčilená, že&nbsp;pořád šlapala mimo ten jeden schod v&nbsp;sajtně. Voják ji&nbsp;pomocí kolby vynesl, plachta se&nbsp;zavlnila. Pak Egon zatahal pana Rehra za&nbsp;rukáv, pan Rehr pořád křičel nad Křesílkem, že&nbsp;zničil tak krásný šaty, které mu&nbsp;koupil pan Rehr na&nbsp;reprezentaci jeho firmy. A&nbsp;tak nastoupil rozkacený pan Rehr, ještě z&nbsp;auta odhrnul plachtu a&nbsp;hrozil Křesílkovi. Když nakládali Egona, tak ten už&nbsp;v&nbsp;pláči vykřikl.</span></p>
        <p class="chunk" data-nb-ref-number="13" data-nb-words="4" data-nb-chars="22"><span class="idea" data-nb-ref-number="13" id="idea13" data-nb-words="4" data-nb-chars="22">Tatínku, já&nbsp;chci domů!</span></p>
        <p class="chunk" data-nb-ref-number="14" data-nb-words="39" data-nb-chars="232"><span class="idea" data-nb-ref-number="14" id="idea14" data-nb-words="39" data-nb-chars="232">A&nbsp;jeho hlas se&nbsp;nesl náměstím, vytryskl nahoru jako socha Panny Marie na&nbsp;morovém sloupu, ale nikdo nic neslyšel, nikdo se&nbsp;na&nbsp;nic nepamatoval, nikdo nic nevěděl. Oskárek, než jej naložili vojáci mezi ostatní židy, zvedl ramena a&nbsp;řekl.</span></p>
        <p class="chunk" data-nb-ref-number="15" data-nb-words="4" data-nb-chars="23"><span class="idea" data-nb-ref-number="15" id="idea15" data-nb-words="4" data-nb-chars="23">Pět minut bejt chytrej!</span></p>
        <p class="chunk" data-nb-ref-number="16" data-nb-words="7" data-nb-chars="42"><span class="idea" data-nb-ref-number="16" id="idea16" data-nb-words="7" data-nb-chars="42">A&nbsp;Křesílek pomohl naložit kufry a&nbsp;vykřikl.</span></p>
        <p class="chunk" data-nb-ref-number="17" data-nb-words="4" data-nb-chars="23"><span class="idea" data-nb-ref-number="17" id="idea17" data-nb-words="4" data-nb-chars="23">Na&nbsp;shledanou, pane šéf!</span></p>
        <p class="chunk" data-nb-ref-number="18" data-nb-words="63" data-nb-chars="363"><span class="idea" data-nb-ref-number="18" id="idea18" data-nb-words="63" data-nb-chars="363">A&nbsp;posadil se&nbsp;na&nbsp;obrubník mariánského sloupu, a&nbsp;když se&nbsp;zadíval na&nbsp;svoji nohavici, teď bez starostí, teď s&nbsp;ohromnou chutí se&nbsp;dal do&nbsp;vytahování nití. Odpoledne, když jsem se&nbsp;šel podívat, uviděl jsem Křesílka sedět na&nbsp;obrubníku mariánského sloupu přesně tak, jak jsem si&nbsp;jej představoval. Už&nbsp;z&nbsp;kalhot byly jen šortky a&nbsp;z&nbsp;kabátu mu&nbsp;visel na&nbsp;krku jen límec. Armagedon.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_024.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>