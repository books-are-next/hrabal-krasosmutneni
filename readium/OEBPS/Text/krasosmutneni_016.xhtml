<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-13</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-12">Když umře hospodář, pláče i&nbsp;dobytek</p>

    <p class="MLP-text-bez1radku">Za pivovarem bylo několik stavení a&nbsp;jako poslední rozpadající se selská usedlost. Tady bydlel Ovčí Král. On se jmenoval docela jinak, ale my jsme mu říkali Ovčí Král, protože měl ovce a&nbsp;ty ovce měl tak rád, že se už s&nbsp;nikým jiným nepotřeboval kamarádit. Dokonce se říkalo, že i&nbsp;s&nbsp;těmi ovečkami spí. Jeho stavení bylo zchátralé, v&nbsp;okapových rourách kvetla tráva a&nbsp;na sloupech vrat dvě břízky. Vrata nebyla nikdy otevřená a&nbsp;byla taky zarostlá trávou. Vedle vrat byly v&nbsp;zídce dveře, kterými jedna ovce za druhou se navečer vracely z&nbsp;pastvy. Jako poslední do dvora vešel Ovčí Král. Pásl ovce od jara do podzimku, když byla mírná zima, pásl je, i&nbsp;když padal sníh. Stál opřen o&nbsp;hůl, docela vypadal jako biblický pastýř. Vypadal jako to jeho stavení. Měl šedivé plesnivé vousy, zelenkavé jako mech, takový plnovous, který se nestříhá, ani nečeše. Měl na sobě dlouhý kabát, který coural po zemi, a&nbsp;tak jak kráčel, tak se ten kabát ubrousil o&nbsp;zem tak jako jeho vousy. V&nbsp;zimě měl plnovous kolem krku stočený jako šálu. Ten dlouhý zimník měl barvu pastviny, takže když si na trávníku lehl, tak ten kabát splýval s&nbsp;barvou lučiny. A&nbsp;ovce se pásly a&nbsp;Ovčí Král ležel na náspu, rukou si opíral hlavu a&nbsp;díval se na ty svoje ovce, ovce se dívaly na něj, každou chvíli jedna z&nbsp;nich přiběhla, přitulila se k&nbsp;němu, olízla mu ty jeho vousy, tvář a&nbsp;Ovčí Král přivřel oči a&nbsp;nastavil čelo a&nbsp;najednou byl mladý. Viděl jsem častokrát, jak ve světle slunce se mu třpytily slzy. A&nbsp;ovečka odeběhla a&nbsp;pásla se dál, pak přišla další, a&nbsp;tak se ty ovce střídaly a&nbsp;pokaždé byl Ovčí Král dojatý. Lidé o&nbsp;něm říkali, že je pohan, že se nesluší pustit si zvíře tak blízko k&nbsp;sobě, tak, až s&nbsp;těmi ovcemi člověk neodlišen téměř splývá. Ale já jsem byl docela ohromený Ovčím Králem a&nbsp;přál jsem si, abych o&nbsp;něm věděl víc. A&nbsp;že Ovčí Král je pohan, to jsem poznal. Měl v&nbsp;nájmu louku, kterou když posekal a&nbsp;usušil seno, tak ho vezl na trakaři domů. Jednou pršelo, pak lilo, Ovčí Král stál v&nbsp;tom lijavci u&nbsp;naloženého trakaře, dovedl naložit trakař tak vysoko senem a&nbsp;stáhnout provazem, že kdo kráčel proti němu, tak viděl jen jedoucí kupu sena. Ale pršelo a&nbsp;blesky poletovaly a&nbsp;Ovčí Král křičel do nebe. To jsi nemohl s&nbsp;tím deštěm počkat! Takový krásný seno! A&nbsp;zase udeřil blesk a&nbsp;Ovčí Král vzal vidle, nabíral mokré seno a&nbsp;házel je k&nbsp;nebi a&nbsp;křičel.</p>

    <p class="MLP-text">Na, nažer se!</p>

    <p class="MLP-text">To o&nbsp;něm říkali lidé. Říkalo se, že když Ovčí Král byl mladší, tak měl pár koní a&nbsp;tři krávy, že měl nejlepší zelí v&nbsp;kraji, protože to zelí hnojil vyvážkou městských záchodů. Ty záchody vybíral šoufkem a&nbsp;lopatou. Ale já jsem znal Ovčího Krále už jen jako starce. A&nbsp;jednou jsem si dodal odvahu, zadem jsem se přiblížil k&nbsp;jeho stavení. Tam u&nbsp;zídky stál vysoký keř bezu, tak veliký černý bez jsem nikdy neviděl. Vlezl jsem do větví toho stromu a&nbsp;čekal jsem, listí a&nbsp;větve se za mnou zavřely a&nbsp;díval jsem se do dvora. Pak se otevřela branka a&nbsp;jedna ovečka vešla za druhou, postavily se vedle rozpadajícího se žebřiňáku, který neměl přední kola, a&nbsp;dívaly se, až do vrátek vešel Ovčí Král. Zamkl, pak nastavil ruce, ovce přiběhly a&nbsp;lízaly mu dlaně. A&nbsp;já jsem viděl, jak Ovčí Král je krásný, vycházela z&nbsp;něj zář, docela jsem viděl, jak je obtažený svatozáří, viděl jsem v&nbsp;podvečeru, že i&nbsp;z&nbsp;těch ovcí stoupá viditelné štěstí a&nbsp;blaženost, dotýkají se čumáky a&nbsp;hebkými pysky mu dávají hubičky. A&nbsp;Ovčí Král poklekl, nastavil jim svůj obličej a&nbsp;ovečky jej olizovaly a&nbsp;já jsem viděl, že Ovčí Král je zrovna tak něžný jako ty ovce, že vůbec není tak strašný, jak říkají lidé. Když v&nbsp;nějaké rodině děti zlobily, tak byly bity. Když to nepomohlo, tak otec rozhodl, že dítě půjde z&nbsp;domu, že tatínek dítě odvede a&nbsp;dá Ovčímu Králi. To už stačilo, aby děti byly hodné. Ale kdo zlobil dál, tak mu jeho otec složil rezervní košili, dal mu deku do tlumoku a&nbsp;namazal dva chleby, a&nbsp;když se stmívalo, tak tatínek hrozil, že když si dítě neklekne a&nbsp;neodprosí, tak že půjde do služby k&nbsp;Ovčímu Králi. Ale když dítě bylo dál vzpurné a&nbsp;nechtělo na kolena, tak když byla tma, tatínek navlíkl dítěti ruksáček na záda, vzal je za ruku a&nbsp;přes celé město vedl dítě, pak přes most a&nbsp;kolem pivovaru za městečko, na cestu do polí. Většina dětí nedošla dál než k&nbsp;těm prvním stavením. Jenom několik kluků bylo tak vzpurných, že se nechali dovíst až před vrata Ovčího Krále. Tam otec postavil kluka do kopřiv a&nbsp;lebedy, vítr fičel z&nbsp;polí, tma, a&nbsp;z&nbsp;rozbité střechy Ovčího Krále stoupal kouř a&nbsp;v&nbsp;okénku svítila lucerna. Jen jeden kluk to vydržel, stál tam, tatínek už byl u&nbsp;pivovaru, ale nakonec kluka obešla hrůza a&nbsp;utíkal a&nbsp;u&nbsp;pivovaru padl před tatínka na kolena, že už bude hodný, a&nbsp;políbil tatínkovi ruku a&nbsp;vrátil se polepšený domů, protože nikdo nevěděl, že Ovčí Král je vlastně hodný člověk. Z&nbsp;listí černého bezu jsem to viděl, ovce jak loukotě se dotýkaly jeho a&nbsp;bylo ticho, jako by všechno zkamenělo. A&nbsp;já jsem visel za jednu ruku ve větvích a&nbsp;druhou jsem rozhrnoval lehce listí a&nbsp;díval jsem se na ten betlém. A&nbsp;pak Ovčí Král vstal, kráčel k&nbsp;pumpě a&nbsp;pumpoval čerstvou vodu do žlabu a&nbsp;ovce pily, pak vešel do stavení a&nbsp;vrátil se s&nbsp;okřínkem a&nbsp;rozdával z&nbsp;něj jablka a&nbsp;brambory. Nakonec přinesl pecen, krájel z&nbsp;něj krajíce a&nbsp;každá ovečka dostala posolený kus chleba. A&nbsp;stíny se míhaly dvorkem, hospodář rozsvítil svíčku v&nbsp;lucerně a&nbsp;najednou jsem div nespadl z&nbsp;větví černého bezu, celé stavení jako by si vzdychlo, prolomilo se v&nbsp;trámech a&nbsp;střecha se sesedla. Ale Ovčí Král se světlem vešel do předsíňky a&nbsp;ovce šly za ním, držel jim lucernu a&nbsp;jedna za druhou vešly do síně a&nbsp;nakonec hospodář se světlem, chvíli byla tma, pak se rozsvítila mdlá okna. Bylo ticho, kdesi ve zdích stavení se drolil písek, zapraskalo v&nbsp;trámech, seděl jsem ve větvích černého bezu, opřený o&nbsp;kamennou rozpadající se zídku. A&nbsp;já jsem věděl, že musím najít v&nbsp;sobě sílu, abych měl odvahu jít a&nbsp;podívat se, jak Ovčí Král bydlí. Opatrně jsem položil nohu na netřesky, zkoušel jsem zídku jak tenký led, jestli mne udrží. Odhrnul jsem větvičky bezu, druhou nohou jsem nahmatal voj žebřiňáku a&nbsp;pak seskočil na zem. Po špičkách jsem šel k&nbsp;okénku, srdce mi tlouklo a&nbsp;přidržel jsem se zdi a&nbsp;jedním okem jsem viděl do nízkého pokoje s&nbsp;trámy, na jednom visela na háku lucerna, až do výšky oken byl pokoj plný hnoje, na kterém na vrchu byla sláma, na které se stáčely ovce. Ovčí Král ležel na zimníku a&nbsp;díval se do stropu, žvýkal stéblo slámy a&nbsp;měl rozhozené nohy. Kachlová kamna stála v&nbsp;koutě a&nbsp;roura byla vytržena z&nbsp;komínu a&nbsp;na plotně ležel beran. Ve stropě byla veliká díra, pod kterou na podlaze byly černé kameny a&nbsp;uprostřed ohniště stála trojnožka a&nbsp;na ní visel kotlík. A&nbsp;stočené ovce ležely kolem svého pastýře a&nbsp;spaly, hnůj byl zapařený a&nbsp;dým stoupal ke stropu a&nbsp;otevřenou dírou stoupal zlomenou střechou ven. A&nbsp;já jsem věděl, že každé vzpurné dítě, které tatínek dovedl až k&nbsp;vrátkům, za temné noci, každé, když mělo jít k&nbsp;Ovčímu Králi do služby, by mělo jedničku z&nbsp;mravů, kdyby jen nahlédlo do pokoje, ve kterém s&nbsp;ovcemi bydlí Ovčí Král…</p>

    <p class="MLP-text">Druhého dne až do školy přišla zpráva, že za pivovarem u&nbsp;silnice leží mrtvý Ovčí Král. Nejmilejší ovci mu přejel k&nbsp;smrti autobus a&nbsp;Krále ranila mrtvice, když to uviděl. Vyběhl jsem ze školy, pan řídící učitel na mne volal, abych okamžitě šel zpátky, ale já jsem běžel přes most, pořád až k&nbsp;pivovaru v&nbsp;jednom trapu. Už zdáli jsem to viděl. Na silnici stál autobus, četnický strážmistr sepisoval zprávu, za autobusem ležela přejetá ovce, v&nbsp;příkopě na zádech, pořád v&nbsp;dlouhém kabátě ležel Ovčí Král, vousy se mu hrůzou zježily a&nbsp;trčely k&nbsp;nebi jako koště. Ovečky stály kolem Krále a&nbsp;lízaly mu ruce. Pak přijel okresní doktor a&nbsp;četnický strážmistr jej požádal, aby ohledal pastýře, jestli by se ještě něco dalo dělat. Četník musel nakonec odehnat ovce ranami šavle. Pan doktor rozepnul kabát, ale pak couvl. Ovčí Král měl rozepnutou špinavou košili, pod tou košilí ale byly celé vrstvy triček a&nbsp;košil. Na kole jel s&nbsp;nářadím klempířský mistr pan Praus, četnický strážmistr jej poprosil, aby mu půjčil nůžky na plech. Pak se naklonil nad Ovčího Krále a&nbsp;rozstříhal všechny ty na sobě nalepené a&nbsp;potem lepené košile a&nbsp;trička, pak vzal za tu vrstvu, kde je srdce, a&nbsp;musel trhat ty vrstvy i&nbsp;s&nbsp;chlupama, jak térový papír se ty košile a&nbsp;trička srolovaly. Pan okresní doktor nasadil si hadičky do uší, naklonil se, a&nbsp;když se zvedl, tak to byla pravda, Ovčí Král byl úředně mrtvý. Ovečky to věděly, stály se svěšenými hlavami a&nbsp;třásly se. Pak kdosi přišel a&nbsp;hodil přes mrtvého deku. Autobus a&nbsp;okresní doktor odejel, četnický strážmistr vrátil klempířské nůžky a&nbsp;odejel s&nbsp;panem Prausem na bicyklech. Pak přišel člověk, který bičem hnal ovce po silnici až k&nbsp;poslednímu stavení, otevřel vrátka a&nbsp;nahnal ovce na dvorek Ovčího Krále. Druhý den, zatímco Ovčí Král ležel v&nbsp;márnici v&nbsp;rakvi, přijeli řezníci. Díval jsem se, jak násilím vyvalili vrata a&nbsp;vjeli autem na dvůr. Z&nbsp;kůlny přinesli kozu na řezání dříví, do kanty dali dvě prkna a&nbsp;pak vyváděli jednu ovečku za druhou a&nbsp;podřezávali je. A&nbsp;každá ovečka, když viděla řezníky, klusala sama od sebe, položili ji na záda mezi ta dvě prkna na koze na řezání dříví, ovečka sama natáhla krk, a&nbsp;nůž se zablyštěl a&nbsp;vystříkla krev. Za poslední ovcí vyběhlo i&nbsp;jehňátko. Když ovci položili na záda, to jehně vyskočilo a&nbsp;cucalo. Ale řezníci jedním tahem ostrého nože podřízli hrdlo i&nbsp;té poslední ovci. A&nbsp;jehňátko cucalo dál. Jeden řezník se naklonil a&nbsp;chtěl podříznout i&nbsp;to jehně, ale druhý řezník řekl.</p>

    <p class="MLP-text">To si necháme, to je beránek, vezmeme ho s&nbsp;sebou.</p>

    <p class="MLP-text">A&nbsp;pak hbitě vyvrhli střeva a&nbsp;jehňátko běhalo za nimi.</p>

    <p class="MLP-text">Pak otevřeli sajtnu, na vyplechovaný náklaďák naházeli ovce, naskočili do auta a&nbsp;vzali mezi sebe jehňátko a&nbsp;odejeli. A&nbsp;já jsem se vracel do pivovaru, a&nbsp;teprve teď jsem viděl na vlastní oči, proč Ježíš měl pořád podobenství o&nbsp;ovcích a&nbsp;beránku božím. A&nbsp;lámal jsem si hlavu, na co budou potřebovat jehňátko na holešovických jatkách? A&nbsp;Ovčího Krále pochovali, na jeho pohřbu jsme byli jen tři, já, bratr Krále a&nbsp;hrobník. A&nbsp;na podzim, když přišly deště, celé stavení Ovčího Krále se zlomilo a&nbsp;sesypalo. A&nbsp;o&nbsp;Ovčím Králi jsem z&nbsp;celého městečka dovedl pěkně vyprávět jen já. A&nbsp;pak přišlo léto a&nbsp;do pivovaru přišel na návštěvu pan Rybín, jatecký holešovických jatek, přijel na návštěvu k&nbsp;bednářskému mistru a&nbsp;já jsem jej vodil pivovarem, byla neděle, ukazoval jsem mu sladovnu a&nbsp;varnu a&nbsp;otevřel jsem mu i&nbsp;železná dvířka lednice, kde byla vysoká hora ledu na osm pater, ledovec v&nbsp;budově bez oken. Vykládal jsem panu jateckému Rybínovi, jak se vyrábí pivo, a&nbsp;při tom jsem si dodával odvahy, abych se jej zeptal, jestli tam na holešovická jatka nepřivezli loni z&nbsp;našeho městečka jehňátko? Ale neměl jsem sílu k&nbsp;odvaze, a&nbsp;tak jsem ještě vypůjčil klíče a&nbsp;ukázal jsem panu Rybínovi, jak se v&nbsp;bednárně dělají sudy. A&nbsp;když jsem zamkl, otočil jsem se. Pane Rybín, nepřivezli loni řezníci z&nbsp;vašich jatek, nepřivezli ti dva řezníci, co tady podřízli stádo ovcí, nepřivezli s&nbsp;sebou malou ovečku, nepřivezli si beránka?</p>

    <p class="MLP-text">Přivezli, chlapče, řekl pan Rybín, ten je teďka chlapák! Běhá po jatkách a&nbsp;má červenej obojek a&nbsp;na něm velikou mosaznou rolničku.</p>

    <p class="MLP-text">To jsem rád, povídám, ale, pane Rybín, to máte toho beránka jen tak, pro obveselení?</p>

    <p class="MLP-text">Ale kdepak, chlapče, je na jatkách ve službě, víš ty, kolik ovcí podřízneme za tejden? Stovky, někdy tisíce. A&nbsp;ovce musejí bejt před porážkou v&nbsp;kotcích, aby se vyčistily, a&nbsp;jsou tak zesláblý steskem, že to dá práci přihnat je na porážku. A&nbsp;tak pustíme beránka s&nbsp;rolničkou, on jde od jednoho kotce ke druhýmu, jak potřebujeme, a&nbsp;jak vesele cinká, tak ovečky vstávají a&nbsp;jdou za ním, a&nbsp;on nám je přivede rovnou pod nůž. A&nbsp;pokaždý dostane krajíc chleba se solí. To rád. A&nbsp;to je odměna za jeho službu. Rozumíš, chlapče?</p>

    <p class="MLP-text">Nerozumím, pane Rybín, povídám, ale až vyrostu, tak poro­zumím.<a id="x.37078"></a></p>
  </div>
</body>
</html>
