<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-15</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ">
  <div>
    <p class="MLP-uroven2-kapitola" id="toc_marker-14">Návrat ztraceného strýce</p>

    <p class="MLP-text-bez1radku">Za několik měsíců, co strýc Pepin udělal velkou vzpouru a&nbsp;přestal k&nbsp;nám chodit na obědy a&nbsp;večeře a&nbsp;vůbec neodpovídal na pozdravení, zhubl tak, že i&nbsp;ta námořní čepice mu byla velká. Když foukal vítr, obrátila se kšiltem dozadu, šaty na strýci visely a&nbsp;v&nbsp;neděli, když si vzal kaučukový límec s&nbsp;motýlkem na gumičku, byl ten límec u&nbsp;krku zrovna tak veliký jako klopy kabátu a&nbsp;motýlek schlíple visel u&nbsp;první knoflíkové dírky. A&nbsp;když fičel na rohu sladovny průvan, kalhoty na strýci pleskaly jako prapor, protože nohy strýci pohubly jako žerď. Nikoho v&nbsp;hostinci nenapadlo, že by strýc Pepin mohl mít hlad, a&nbsp;tak dostával jako pozornost černou kávu, vermut a&nbsp;štamprlata kořalky. Proto strýc Pepin, než se vydal na každodenní túru za krásnými slečnami, loudal se podél sladovny k&nbsp;chlívkům, prohlížel si vrata kůlen, pak předstíral, že jej zajímají slepice, a&nbsp;když nikdo nešel, strýc jedl slepicím vařené brambory; když nebyly, tak snědl všechny slupky od brambor a&nbsp;posypával si je šrotem. A&nbsp;tak se stalo, že dnes dopoledne přiběhli bednáři, že strýc Pepin od rána nebyl k&nbsp;nalezení, a&nbsp;teď jej našli pod kavalcem, že asi umírá, nebo už umřel. A&nbsp;otec vzal ze skříňky zdobené červeným křížem lahvičku salmiaku a&nbsp;bledý kráčel do sladovny, doprovázen bednářskými, kteří byli vážní, taky bledí, tak nějak kráčeli vedle otce jako výčitka, kam až došlo nepřátelství mezi panem správcem a&nbsp;strýcem Pepinem, dělníkem na važhause, sladovníkem. A&nbsp;v&nbsp;chodbě sladovny se přidali i&nbsp;všichni slaďáci, a&nbsp;tak do šalandy přišli všichni ti, kteří mohli nechat práce. Přišel i&nbsp;pan podstarší, protože věděl, že otec bude v&nbsp;trapné situaci. Když otec poklekl a&nbsp;díval se pod kavalec, kde ležel strýc, sladovníci vzali kavalec za železné pelesti a&nbsp;odnesli tu postel doprostředka šalandy. Pak uzavřeli kruh kolem otce, který se nakláněl nad ležícím Pepinem. Pod hlavou strýce ležely staré gumové holínky, ze kterých vyběhly myši. A&nbsp;strýc Pepin měl tvářičky načervenalé emailovými barvami, pod očima měl emailovými barvami udělané modré kruhy. Tak ležel jako manekýn, jako zbědovaná panenka, panák, se kterým si hrajou malé děti. A&nbsp;kolem strýce byly naházené hadry, špinavé košile, dvě stará myší hnízda z&nbsp;rozcupovaného papíru a&nbsp;strýc Pepin byl oblečený v&nbsp;mokré šaty bez knoflíků, byl přepásaný provazem, z&nbsp;bot mu tekla voda, košili měl bez límce a&nbsp;byla tak špinavá, že těžko bylo uhodnout, jakou měla barvu, když byla čistá. A&nbsp;dělníci se vážně a&nbsp;plni zlosti dívali na ten rozdíl, otec měl krásné šedivé šaty a&nbsp;kravatu ve tvaru kapustového lupenu a&nbsp;kaučukový límec s&nbsp;rožky, a&nbsp;před ním ležel jeho bratr, jako by byl vyloven z&nbsp;řeky, ve které ležel celý měsíc, docela ohryzaný od raků a&nbsp;ryb. A&nbsp;všichni dělníci vychutnávali ten rozdíl, pan podstarší se usmíval, protože zas po dlouhé době viděl správce pivovaru v&nbsp;trapné situaci. A&nbsp;otec otevřel lahvičku se čpavkem, přiložil ji strýci pod nos. Ale strýc dýchal ústy. Tak tatínek mu zacpal dlaní ústa. A&nbsp;když si strýc několikrát nadechnul salmiaku, zasténal a&nbsp;posadil se, pak kýchal a&nbsp;kuckal. A&nbsp;z&nbsp;očí mu tekly slzy, a&nbsp;byl to hrozný pohled na emailovými barvami pomalovanou tvář strýce Pepina. Otec vstal, a&nbsp;odvalil z&nbsp;kavalce podhlavník, docela promaštěný od strýcovy hlavy, jako pomalovaný dehtem. A&nbsp;myška vyskočila z&nbsp;košile a&nbsp;pod tou košilí, když ji otec zvedl, byly nitě a&nbsp;jehly, několik ponožek a&nbsp;onucí, zelený hřeben.</p>

    <p class="MLP-text">Ty jseš rakouskej voják? volal tatínek, co je tohle?</p>

    <p class="MLP-text">A&nbsp;třásl košilí strýci před očima.</p>

    <p class="MLP-text">To mi dala slečna Glancová na důkaz lásky za to, že jsem jí slíbil procházku večerním ostrovem, kde jsme se měli líbat na voči.</p>

    <p class="MLP-text">A&nbsp;tatínek bral pomačkané kravaty v&nbsp;hlavách kavalce pod podhlavníkem.</p>

    <p class="MLP-text">A&nbsp;co je tohle, a&nbsp;tohle! Styď se, děláš mi jen hanbu!</p>

    <p class="MLP-text">A&nbsp;strýc poklekl a&nbsp;pak se zvedl a&nbsp;vytrhnul ty vzácné dary a&nbsp;dával je nazpátek do kavalce, do noh, pod koňskou houni.</p>

    <p class="MLP-text">To jsó dary předních krasavic za to, že je vezmu, abych jim ukázal, kde bydlí císař.</p>

    <p class="MLP-text">A&nbsp;co je tohle? zděsil se otec a&nbsp;třásl dámskou podprsenkou strýci před očima.</p>

    <p class="MLP-text">To mi darovala slečna od Havrdů jako nejkrásnější důkaz své lásky, vykřikl strýc a&nbsp;vytrhl otci tu podprsenku a&nbsp;dal si ji pod kabát.</p>

    <p class="MLP-text"><span>Ale čím víc chtěl otec strýce Pepina před ostatními pivovarskými dělníky zostudit, aby jej zahanbil, tak tím víc se všichni dívali přísněji na otce, tím víc se tvářili vyčítavěji, aby nakonec jeden po druhém si odplivli a&nbsp;odcházeli za svou prací. Zůstal jen pan podstarší, rozkročený, s&nbsp;rukama v&nbsp;boku a&nbsp;s&nbsp;velikým zlým smíchem pravil. On si pan Josef pořád myslí, že když jeho bratr je správcem pivovaru, tak že si může všechno dovolit. Od rána už nedělá, a&nbsp;taky jak by mohl pracovat, když přišel z&nbsp;městečka v&nbsp;půl páté ráno… Tak jak to mám napsat, neomluvenou šichtu, nebo mu den strhnout z&nbsp;dovolené?</span></p>

    <p class="MLP-text">Tak stál a&nbsp;rozevíral poznámkovou knížku, jásal a&nbsp;smál se, protože věděl, že tatínek proti němu nemá obranu, že všechny trumfy má on, podstarší pivovaru, společenstva s&nbsp;ručením omezeným.</p>

    <p class="MLP-text">Den z&nbsp;dovolené, řekl tatínek a&nbsp;posadil se na kavalec a&nbsp;zavřel oči, měl ty nejkrásnější šaty, protože za hodinu zasedá správní rada pivovaru a&nbsp;on tam přednese zprávu o&nbsp;tom, jak zvýšit odběr piva. A&nbsp;já jsem stál pořád prsty na popruzích kabely s&nbsp;učením, tak jak jsem přiběhl ze školy, tak jsem tady stál a&nbsp;díval jsem se na skupinu dělníků a&nbsp;na otce skloněného nad strýcem Pepinem a&nbsp;styděl jsem se ne za otce, ne za Pepina, ani ne za pana podstaršího, ale vůbec jsem se styděl, nad tím, jak bezbranný je strýc, jak nevinný je tatínek, jak oba jsou ještě menší děti, než jsem byl já. Nejmenší dítě v&nbsp;celém městečku ale opravdu byl strýc Pepin, protože byl opuštěný. Když navečer kráčel strýc Pepin v&nbsp;námořní čepici za krásnými slečnami, celé ulice se vykláněly a&nbsp;vymotávaly ze záclon, každý občan si přál, aby strýci mohl podat ruku, promluvit s&nbsp;ním několik vět, ale v&nbsp;podstatě byl strýc Pepin opuštěnější než stará a&nbsp;pomatená Lašmanka, ta, která spala zachumlaná do hadrů pod mostem a&nbsp;v&nbsp;zimě u&nbsp;kostela a&nbsp;s&nbsp;hrníčkem v&nbsp;prstech, stařena, na kterou kluci pokřikovali a&nbsp;běhali za ní, babo, kde máš milióny? A&nbsp;ona se dávala s&nbsp;kluky do hovoru o&nbsp;svých panstvích, o&nbsp;tom, že je hraběnka, ale nemůže najít ty svoje velkostatky… Tak jsem stál a&nbsp;najednou mi otec byl milý. Tím, že byl slabý, tak byl silák, že byl pro nás tak shovívavý a&nbsp;vše promíjející, jevil se mi jako přestrojený, jako by byl přestrojený za správce pivovaru. Každý jiný tatínek by se za ty ostudy strýce Pepina zřekl, každý jiný otec za to, že jsem si nechal vytetovat mořskou pannu na prsa, pannu s&nbsp;nahatým poprsím, každý jiný by mne poslal do polepšovny, ale můj tatínek mi to prominul a&nbsp;věřil, že se jednou polepším, že mi to naskočí, že jsem jako ten Orion, že přece jednoho dne se dopátrá tajemství, proč je ten motor vadný a&nbsp;chybu odstraní, a&nbsp;tak zvítězí. A&nbsp;z&nbsp;ničeho nic jsem cítil, jak se mi zatmělo v&nbsp;očích, přiskočil jsem a&nbsp;políbil jsem otci hřbet ruky a&nbsp;v&nbsp;slzách jsem breptal, že všechno bude lepší, že teprve teď mi došlo, kdo to je můj otec, můj tatínek, který teď seděl na kavalci, odzátkoval znovu lahvičku salmiaku a&nbsp;vdechoval vůni čpavku, aby se z&nbsp;toho všeho vzpamatoval. Tak, Jožko, řekl mírně, jak si to představuješ? Chceš jet nazpátek, zase domů na Moravu?</p>

    <p class="MLP-text">A&nbsp;strýc Pepin se tak polekal, že poklekl, sepnul ruce, vyděsil se, že by se měl vrátit tam, odkud před deseti lety k&nbsp;nám přijel na čtrnáctidenní návštěvu.</p>

    <p class="MLP-text">Všechno, jenom to ne!</p>

    <p class="MLP-text">Tak dobrá, tak jak si to představuješ?</p>

    <p class="MLP-text">Začnu nové život!</p>

    <p class="MLP-text">A&nbsp;co ty emailový tvářičky?</p>

    <p class="MLP-text">To mi namalovaly krasavice, jak jsme hráli v&nbsp;Avionu tu krásno scénu z&nbsp;tureckých lázní! usmál se strýc pyšně.</p>

    <p class="MLP-text">A&nbsp;co ta rána na čele!</p>

    <p class="MLP-text">To zase v&nbsp;Tunelu jak Olánek chtěl, abych dělal krále Faruka a&nbsp;jeho slavné vjezd do Prahy, a&nbsp;jak jsem byl na voslu, tak mu dal Olánek čichnót pepře a&nbsp;on vyhodil a&nbsp;shodil mě na biliár! Bratře, že máš z&nbsp;teho radost! Volal strýc a&nbsp;rovnal kavalec, pak s&nbsp;mým tatínkem odnesli tu železnou postel nazpátek do kouta.</p>

    <p class="MLP-text">Tak, řekl otec ve dveřích, dneska máš volno, večer přijdi na jídlo, a&nbsp;zase koupím zápisníček, a&nbsp;povedu ti účetnictví. Má dáti, dal. Ale! Naposledy. A&nbsp;pak už jedině, nazpátek na Moravu, dom!</p>

    <p class="MLP-text">Navečer přišel strýc Pepin, oholený, pokorně nesl námořní čepici v&nbsp;papírovém pytlíku. Sedl si v&nbsp;kuchyni a&nbsp;přemýšlel, jak by si udobřil matku, která předstírala, že něco hledá hned ve spižírně, hned na půdě. Když se vrátila do kuchyně, když viděla, že strýc jí chce něco říct, poklekla a&nbsp;celá se vsoukala do kredence mezi hrnce. Pak se nakláněla nad plotnu, rachotila hrnky a&nbsp;rendlíky.</p>

    <p class="MLP-text">Švagrová, zeptal se strýc nesměle, máte cigaretu?</p>

    <p class="MLP-text">Nemám, řekla matka.</p>

    <p class="MLP-text">Tak tady máte jednu fajnovou, dámesku. Zaradoval se strýc a&nbsp;hledal po kapsách, a&nbsp;když našel, podal mamince modrou cigaretu se zlatou ořízkou. A&nbsp;matka přinesla hluboký talíř s&nbsp;křenovou omáčkou a&nbsp;knedlíky a&nbsp;postavila jej před strýce. Zavřel oči a&nbsp;oddychoval, ale ubránil se. Matka stála u&nbsp;kamen, dívala se na strýce a&nbsp;pak šla ke stolu a&nbsp;vzala talíř a&nbsp;odnášela jej i&nbsp;s&nbsp;knedlíky.</p>

    <p class="MLP-text">Když o&nbsp;to nestojíte…, pravila. A&nbsp;dodala. O&nbsp;to čínský jídlo!</p>

    <p class="MLP-text">Cože, vomáčka křenová s&nbsp;knedlíkem? To nejraději arcibiskup Prečan! Ten snědl dvacet knedlíků a&nbsp;kbelík vomáčky a&nbsp;ještě si přibral. Jen kdyby byla křenová vomáčka!</p>

    <p class="MLP-text">Vy byste vo ni stál?</p>

    <p class="MLP-text">A&nbsp;<a id="x.37084"></a>jak!</p>

    <p class="MLP-text">Tak jezte, dokud je to teplý, řekla matka a&nbsp;přinesla talíř s&nbsp;křenovou omáčkou a&nbsp;jeden talíř s&nbsp;knedlíky navíc. A&nbsp;pak se posadila proti strýci, založila si dlaní bradu a&nbsp;dívala se, jak strýc jedl, jeden knedlík za druhým klouzal do jeho hladových útrob. A&nbsp;když si přitáhl druhý talíř se suchými knedlíky, matka vstala a&nbsp;přinesla kastrol a&nbsp;sběračkou zalila knedlíky omáčkou s&nbsp;křenem. A&nbsp;strýc jedl, matka se usmívala, a&nbsp;když viděla, že strýc má po křenové omáčce ještě větší hlad, přistavila na plotnu pečené ocásky se zelím. Strýc zavoněl a&nbsp;řekl.</p>

    <p class="MLP-text">Nebožtík císař Franta néradši jedl vepřový se zelím a&nbsp;k&nbsp;temu pivo!</p>

    <p class="MLP-text">A&nbsp;vy to taky rád? udivila se matka.</p>

    <p class="MLP-text">A&nbsp;jak! pravil strýc Pepin a&nbsp;usmál se, emailové tváře se mu leskly červenými a&nbsp;modrými barvami, usmál se a&nbsp;rozhlížel se, jeden kus nábytku pohladil očima, a&nbsp;když opsal kruh, vrátil se za sebe ke kredenci, kde seděl kocour Celestýn a&nbsp;předl.</p>

    <p class="MLP-text">I&nbsp;ty medvědíšku, ty seš tady? řekl a&nbsp;pohladil kocoura, který se mu vducnul do dlaně. Sakra, ten má hlavu! My jsme doma měli takové kocoury dva taky. Jeden se jmenoval Gabryš a&nbsp;druhé se jmenoval Konduš. Každé téden dotahli zajíce.</p>

    <p class="MLP-text">Řekl strýc a&nbsp;díval se, jak matka kladla na talíř knedlíky a&nbsp;dva prasečí ocasy a&nbsp;dvě sběračky zelí. Řekl.</p>

    <p class="MLP-text">Švagrová, vy jste toho času névětší krasavice v&nbsp;městečku. Ten samé systém jako krasavice v&nbsp;Sedmihradsku, kde bévaly ty nej­krásnější kurvy nejen celé Cislajtánie, ale i&nbsp;Translajtánie.</p>

    <p class="MLP-text">A&nbsp;matka nesla talíř s&nbsp;jídlem a&nbsp;řekla.</p>

    <p class="MLP-text">Pěkně vám děkuju.</p>

    <p class="MLP-text">Nemáte zač, řekl strýc a&nbsp;zase nejdřív jedl knedlíky se zelím a&nbsp;zase matka seděla naproti němu, dívala se s&nbsp;ohromným zájmem, protože strýc Pepin jedl jakoby za ni. A&nbsp;přišel otec a&nbsp;posadil se vedle Pepina, otevřel čistý notýsek, otevřel šuplík ve stole a&nbsp;vytáhl lahvičku s&nbsp;inkoustem a&nbsp;pero, a&nbsp;psal na čistou stránku. Má dáti, dal.</p>

    <p class="MLP-text">Tak, a&nbsp;začneme ten nový život, dostaneš deset korun denně na útratu, a&nbsp;jednou týdně na organizaci a&nbsp;pět korun na prádlo. Souhlasíš s&nbsp;tím?</p>

    <p class="MLP-text">Hm, vrčel strýc Pepin a&nbsp;oběma rukama držel veliký prasečí ocas, a&nbsp;sál z&nbsp;něj šťávu a&nbsp;zubama rval se s&nbsp;kůží a&nbsp;šlachami, které tak držely pevně kostečky. Vší silou odtahoval od zubů pevně zakousnutých do ocasu, vší silou, až kůže povolila a&nbsp;strýc mocnou ranou se udeřil do týlu, ale pokračoval v&nbsp;hryzání prasečího ocasu dál.</p>

    <p class="MLP-text">Tatínek psal do zápisníku na stranu Má dáti sto třicet korun, týdenní výdělek strýce, pak na stranu Dal psal pět korun za oběd a&nbsp;večeři.</p>

    <p class="MLP-text">A&nbsp;hlavně, řekl otec, až půjdeš do hospody, tak si raději dej peníze do boty pod branzol, ať ti to holky nevytáhnou&nbsp;– A&nbsp;uč se šetřit, rozumíš?</p>

    <p class="MLP-text">Hem, vrčel strýc a&nbsp;šilhal na druhý ocas, držel jej v&nbsp;prstech pevně jak kukuřičný klas, šilhal na něj a&nbsp;ukusoval maso a&nbsp;byl mastný a&nbsp;emailové tvářičky se mu leskly až k&nbsp;uším. Teď se strýc zase zakousl do ocasu a&nbsp;tahal se s&nbsp;ním, rval se s&nbsp;prasečím ocasem jako rakouský voják, napínaly se mu svaly na hubeném krku, šlachy jak provázky vyvstaly, jak strýc táhl rukama prasečí ocas, do kterého byly zakousnuty pevně jeho zuby. A&nbsp;šlachy povolily a&nbsp;strýc Pepin podruhé se udeřil hlavou do kredence.</p>

    <p class="MLP-text">A&nbsp;tady mi to podepíšeš, řekl tatínek a&nbsp;přistrčil zápisníček a&nbsp;podal pero.</p>

    <p class="MLP-text">A&nbsp;strýc Pepin vzal pero, když odložil nakousnutý prasečí ocas na talíř, vzal pero, a&nbsp;když podepisoval mastnýma rukama, kocour Celestýn skočil, vzal prasečí ocas a&nbsp;vběhl s&nbsp;ním pod postel. A&nbsp;strýc Pepin, když to viděl, rovnou jak brankář, robinzonádou vletěl pod postel a&nbsp;maminka stála v&nbsp;udivení a&nbsp;otec vyskočil, protože pod postelí řval strýc Pepin a&nbsp;vrčel Celestýn, a&nbsp;pak byl zápas, a&nbsp;strýc hlavou a&nbsp;Celda hřbetem práskali do prkýnek držících drátěnou žíněnku a&nbsp;zase křik strýce a&nbsp;tahání a&nbsp;zase nárazy hlavou a&nbsp;hřbetem do prkýnek… A&nbsp;pak chvíli ticho, strýc Pepin, jako by sestupoval z&nbsp;ležícího žebříku, se vysoukal nazpátek, docela celý umazaný od prachu, ale třímal prasečí ocas, třásl jím a&nbsp;volal.</p>

    <p class="MLP-text">Rakouské voják musí být vždycky vítěz!</p>

    <p class="MLP-text">A&nbsp;sedl si ke kredenci a&nbsp;zakousl se do prasečího ocasu, sál šťávu s&nbsp;prachem, šilhal na maso a&nbsp;zpod postele se teď vyplížil kocour Celestýn a&nbsp;vběhl do pokoje, kde jsem psal domácí úkol z&nbsp;pilnosti, a&nbsp;kousl mne lehce do nártu zkřížených nohou pod stolečkem, na kterém ležela písanka.</p>

    <p class="MLP-text">A&nbsp;z&nbsp;kuchyně se ozvala třetí rána, jak prasečí ocas povolil ve šlachách a&nbsp;strýc Pepin udeřil hlavou do kredence.<a id="x.37087"></a></p>
  </div>
</body>
</html>
