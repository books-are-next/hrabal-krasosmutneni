<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>krasosmutneni-10</title>
  <link href="../Styles/krasosmutn_idstyles.css" rel="stylesheet" type="text/css" />
</head>

<body id="krasosmutneni" xml:lang="cs-CZ" xmlns:xml="http://www.w3.org/XML/1998/namespace">
  <div>
    <p class="MLP-uroven2-kapitola" id="toc_marker-9"><a id="x.37066"></a>Myš ukradla dítěti cumel</p>

    <p class="MLP-text-bez1radku">Pan podstarší býval kdysi v&nbsp;pivovaře sladovníkem a&nbsp;potom spilákem a&nbsp;teprve pak se stal podstarším. Psal do notesu dělníkům šichty a&nbsp;přesčasové hodiny, podával zprávu ve správě pivovaru o&nbsp;hospodaření s&nbsp;hodinami a&nbsp;měl z&nbsp;toho tak velikou radost, že každý už zdálky na jeho tváři viděl, jak sám si sebe váží, jak má ze sebe radost, kam až to dotáhl. Hrozně byl rád, když některý dělník přišel do práce pozdě, mohl mu vynadat a&nbsp;udělat do notesu poznámku, dokonce mohl pohrozit, že na každé dělnické místo v&nbsp;pivovaře čeká venku s&nbsp;čepicí v&nbsp;ruce dalších dvacet nezaměstnaných. Strýce Pepina neměl rád. Jednak že strýc tak řval, a&nbsp;hlavně proto, že tím, že mohl vynadat strýci, nepřímo vynadal mému otci, správci pivovaru, kterému záviděl. Když Pepin hulákal, tak pan podstarší, aby se zbavil jeho hlasu, tak dal strýce do prázdného kotle, kde strýc osvětlen žárovkou a&nbsp;obtočen kabelem vyklepával vodní kámen, sanytr. Tak vdutý do kotle strýc čtrnáct dní ležel nepřirozeně stočený a&nbsp;kladivem vyklepával kousek za kouskem, žlutý prach vířil, prach jemný jak kakao, ale strýc Pepin si zpíval, sehnutý, nebo vleže na zádech, jeho hlas se vznášel nad pivovarským komínem. A&nbsp;když přestal zpívat, tak každý dělník, když vešel do kotelny, naklonil se, podíval se do růžového prachu, ve kterém nebyl strýc Pepin ani vidět… A&nbsp;každý houkl do kotle, co jej napadlo.</p>

    <p class="MLP-text">Pepine, je to pravda, že jsi pásl na frontě kozy? A&nbsp;šel dál, protože to stačilo, aby strýc tloukl kladivem ze všech sil, až sanytr prskal a&nbsp;rozletoval se na strany jako email z&nbsp;roztříštěného emailového hrnce, a&nbsp;strýc křičel.</p>

    <p class="MLP-text">Copak, vy vole, na frontě můžó běhat sem a&nbsp;tam kozy? Vole, koza, jak slyší střelbu, tak zdrhne. A&nbsp;pak, copak, když lítajó kulky a&nbsp;granáty, vy vole, copak rakouské voják se může zlobit s&nbsp;kozama?</p>

    <p class="MLP-text"><span>A&nbsp;strojník otevřel větrací záklopky a&nbsp;závěry kotle a&nbsp;strýcův hlas vyletěl nad pivovar jak kmen obrovské smuteční vrby a&nbsp;pak po větvičkách padal a&nbsp;stékal, kapal k&nbsp;zemi, do oken kanceláří a&nbsp;na dvory a&nbsp;pan podstarší běžel, každý na něm viděl, jak se zlobí, jak v&nbsp;běhu otevírá notes a&nbsp;pak vbíhá do strojovny, pokleká a&nbsp;do světlého oblaku v&nbsp;prázdném kotli křičí.</span></p>

    <p class="MLP-text">Nemyslete si, Pepine, že když váš pan bratr je správcem pivovaru, že si můžete všecko dovolit! Já vás můžu na hodinu propustit. Píšu si poznámku!</p>

    <p class="MLP-text">A&nbsp;pan podstarší se rozhlížel po dělnících, ale všichni se dívali skrz něj, jako by byl průhledný, jako by nebyl. A&nbsp;strýc Pepin už v&nbsp;kotli zpíval árie z&nbsp;operety Já mám devět kanárů. Když skončila práce v&nbsp;kotli, tak zase pan podstarší poručil, aby Pepin čistil pivovarské kanály. A&nbsp;strýc pak stál na žebříku, který vedl do útrob kanálu, stál tam až po pás a&nbsp;usmíval se a&nbsp;salutoval jako velitel ponorky. A&nbsp;dělník stál u&nbsp;kanálu a&nbsp;spouštěl dolů kbelíky a&nbsp;strýc Pepin po kolena v&nbsp;bahně nakládal lopatkou kal a&nbsp;páchnoucí bláto, když byl kbelík plný, zatahal za provaz, a&nbsp;kbelík stoupal vzhůru a&nbsp;pořád hrozil pádem jako Damoklův meč. Ale strýc Pepin se radoval z&nbsp;práce tím, že na ni děsně nadával. Bednářský mistr kráčel do važhauzu, teď poklekl a&nbsp;dal ruce do kornoutu a&nbsp;zvolal dolů.</p>

    <p class="MLP-text">Byla tady Žaninka a&nbsp;povídala, že si šije pyžamko na svatbu. A&nbsp;šel dál a&nbsp;strýcův hlas se vznesl kanálem jako megafonem nad pivovarský dvůr.</p>

    <p class="MLP-text">Sakra, cože! Taková baba! Chodí to, jako když má mezi nohama vemeno, a&nbsp;já, krasavec, který dostává od slečen jen samý jedničky, já bych s&nbsp;ní měl mít svatbu, sakra! A&nbsp;jeho hlas stoupal vysoko nad pivovar jako vodotrysk, když dosáhl mračen, lomil se a&nbsp;padal dolů a&nbsp;lil se na všechny strany, dělníci na svrchní stavbě na trati se lekali, kdo to na ně křičí shůry, dívali se do nebes jako apoštolové, když na ně zavolal hlas boží. A&nbsp;už běžel pan podstarší, a&nbsp;už v&nbsp;běhu otevíral notes, a&nbsp;když poklekl na noviny vedle kolečka plného bláta a&nbsp;kalu, pan podstarší křičel dolů. Nemyslete si, že když váš pan bratr je tady správcem, tak že se vám může všechno trpět! Co řvete v&nbsp;pracovní době a&nbsp;narušujete morálku ostatních!</p>

    <p class="MLP-text">Klečel a&nbsp;psal do notesu, pak se rozhlížel, ale dělníci pracovali dál, každý si hleděl své práce, dívali se skrz pana podstaršího, jako by byl průhledný, jako by nebyl. Když přišel čas a&nbsp;na řece led, nastalo ledování. Tak jako kotle, tak jako kanálu, zrovna tak ledování se lekali slaďáci a&nbsp;ostatní dělníci v&nbsp;pivovaru. A&nbsp;prvního určil pan podstarší strýce Pepina. Za tmy vysekávali ledaři ze stropu řeky táfle, táhli je hákem k&nbsp;břehu, po prknech je vytáhli na břeh. Jiní ledaři rozsekávali led na kusy a&nbsp;pak je brali do fialových rukavic jako průhledná skla výkladních skříní a&nbsp;házeli je do fůr tak dlouho, až vůz byl vrchovatý, a&nbsp;to bylo ještě málo, protože led se vážil, sedláci dávali z&nbsp;ledových ker nástavce, takové průzračné sajtny, aby ledu bylo na váhu co nejvíc. A&nbsp;když vyšlo červené slunce na mrazivém nebi, každá fůra ledu se třpytila, na hranách zářila všemi barvami, takové sem tam třpytící se duhy. A&nbsp;když se fůra vydala k&nbsp;pivovarské lednici, led v&nbsp;mrazivém vzduchu a&nbsp;slunci vrzal, skřípal, kolébal se na nerovné a&nbsp;hrbolaté cestě a&nbsp;třpytil se jak skelná huť. Tak fůra za fůrou, celý řetěz fůr zdobil cestu k&nbsp;pivovaru, z&nbsp;koní se kouřilo a&nbsp;kočí s&nbsp;holínkama omotanýma slámou a&nbsp;ovinovačkama ze chmeláků, na hlavách v&nbsp;beranicích a&nbsp;s&nbsp;fialovýma rukavicema kráčeli v&nbsp;hlavách koní. A&nbsp;u&nbsp;lednice, vysoké na osm pater, tam pracovaly dva korečkové výtahy, které unášely z&nbsp;drtičů rozchroustaný led vzhůru, aby v&nbsp;posledním patře se korečkový pás obrátil, vysypal obsahy svých kapes a&nbsp;prázdný se vracel zase nazpátek pro další led.</p>

    <p class="MLP-text">Vždycky, když jsem si vyšel zabruslit, vždycky, když jsem si kličkou připnul želízka, vždycky, když jsem se chvíli díval, jak děcka se snaží bruslit a&nbsp;pořád padají a&nbsp;zase se pořád staví, když jsem viděl, jak studenti na kluzišti dělají kroužky… a&nbsp;za nimi přes celou pivovarskou štěpnici jsem viděl, jak stoupá výtah, když jsem viděl, jak se fůry řadí do front u&nbsp;výtahů, řekl jsem si.</p>

    <p class="MLP-text">Co tady děláš?</p>

    <p class="MLP-text"><span>A&nbsp;klíčem od komínu jsem povolil želízka a&nbsp;hodil si je přes rameno a&nbsp;vrátil jsem se k&nbsp;fůrám, vrchovatým ledovým táflemi průzračného ledu. Teď strýc motykou vyrazil karhák, bočné čelo vozu povolilo a&nbsp;ledové kry padaly rovnou do trychtýře drtiče, ledaři stáli z&nbsp;boku a&nbsp;hákem pomáhali, aby led padal do ocelových zubů, které křoupaly led jako bonbóny. Dva stáli na voze a&nbsp;hákem shora bili ostrými bodáky do ledu jak svatý Jiří, když dobíjí z&nbsp;koně draka. A&nbsp;já jsem stál, brusle přes rameno na řemínku, a&nbsp;nevěděl, na co se dřív dívat, na ledaře omotané barevnými šálami a&nbsp;slámou jak pumpy, na otevřené osvětlené dveře malého domečku přilepeného na lednici, kde přes noc byly uloženy drahé řemeny, ale teď tady byla pořád rozpálená plotna kamen, kde se vařila voda na čaj a&nbsp;grog. Nevěděl jsem, zda se mám dívat vzhůru, jak skrz šalování padají z&nbsp;korečkového pásu tříštivé kousky ledu, či se držet ostění a&nbsp;dívat se na hrůzně žravé zuby drtiče, které stále s&nbsp;větší a&nbsp;větší chutí chroupají ty zasklené kousky zamrzlé hladiny řeky, hrozný drtič, který, když ledaři se zapomenou, tak s&nbsp;tou samou chutí rozláme háky i&nbsp;s&nbsp;dřevěnými tyčemi, že lítají třísky a&nbsp;zlámané štýly hrozí zraněním. Z&nbsp;kluziště na řece zazníval gramofon a&nbsp;skřípání bruslí na led píšících kroužky, ale strýc Pepin hákem zápasil s&nbsp;ledem, útočil na vzpouzející se kry, a&nbsp;docela křičel, jak na frontě.</span></p>

    <p class="MLP-text">Links pariert! Rechts pariert! Einfacher Stoss!<span class="char-style-override-1"><a class="footnote-link" href="#footnote-27518-1" id="footnote-27518-1-backlink">1</a></span></p>

    <p class="MLP-text"><span>A&nbsp;bim ho! A&nbsp;strýc minul hákem led, ale ledař jej zachytil za rukáv, aby strýc nebyl sešrotován i&nbsp;s&nbsp;ledem. Všichni ledaři byli o&nbsp;hlavu vyšší než strýc, ale Pepin, když nemohl zápasit s&nbsp;ledem, tak zápasil a&nbsp;bil se hákem s&nbsp;ledaři. A&nbsp;když i&nbsp;to mu bylo málo, dal se s&nbsp;nimi do křížku, odhodil háky a&nbsp;zápasili, ledaři smíchy tak zeslábli, že se dávali povalit na lopatky, a&nbsp;ostatní klekali, a&nbsp;když zjistili, že ledař je na lopatkách, zvedali strýce jako děťátko, protože všichni byli obři. A&nbsp;korečkový výtah si taky odpočinul, kapsy cvakaly zvesela a&nbsp;jasně a&nbsp;strýc Pepin křičel.</span></p>

    <p class="MLP-text">Takhle slavně zvítězil Frištenský nad černochem!</p>

    <p class="MLP-text"><span>A&nbsp;zvuk šrotovníku a&nbsp;tlukot prázdných korečkových kapes a&nbsp;lopat zvesela zazníval nad lednicí. Nějak si ten stroj taky rád oddychl. Když mráz zesílil, ledaři přinesli dva plechové sudy, z&nbsp;boku prorazili hákem díry a&nbsp;pak topili dřívím, polena stála v&nbsp;pozoru a&nbsp;hořela, za soumračného podvečera červené a&nbsp;fialové plameny živily se dřívím a&nbsp;vydávaly teplo pro lidské ruce, aby se zahřály, smrt dřeva vydávala světlo a&nbsp;žár a&nbsp;práce byla snesitelnější. Strýc Pepin zničehonic zazpíval.</span></p>

    <p class="MLP-text">Na břehu jezera klokotá slavíček, své milce o&nbsp;lásce…</p>

    <p class="MLP-text"><span>A&nbsp;ledaři se zpěvem ohřáli, od řeky zazníval z&nbsp;kluziště gramofon, studenti se slečnami tančili valčíky na bruslích, už jsem měl jít domů a&nbsp;psát svůj domácí úkol z&nbsp;pilnosti, ale tady u&nbsp;lednice vzadu pivovaru to bylo krásnější než obrázek v&nbsp;čítance… Osiřelo dítě. A&nbsp;mně se nechtělo domů, jsou u&nbsp;nás už od poledne lidé, společnost lidí z&nbsp;městečka, která šije kostýmy na sokolské šibřinky, lidé, kteří neustále pijí pivo a&nbsp;smějí se, čemu se nelze smát, jedí veliké mazané chleby sádlem, a&nbsp;když pijí tolik piva, tak chodí pořád na záchod hned vedle špajsky.</span></p>

    <p class="MLP-text">Když jsem se u&nbsp;lednice díval na ty ledařské a&nbsp;kočovské boty ovinuté slámou a&nbsp;chmelákem, myslil jsem na to, jak hosté u&nbsp;nás si dávají záležet na tom, aby každý měl malou nohu, kupovali si vždycky boty o&nbsp;číslo menší, než měli nohu, protože mít malou nohu, to byla móda, kolikrát jsem je viděl, když se vydali na cestu z&nbsp;městečka přes pole do pivovaru, každou chvíli se opírali o&nbsp;plot, pak o&nbsp;pivovarskou zeď a&nbsp;mnuli si přes svršek boty nárty a&nbsp;prokrvovali si prsty v&nbsp;těsné botce. Tak jsem stál za soumračného večera, pět fůr čekalo, až na ně dojde u&nbsp;výtahu řada, kočí hodili přes koňské zadky deky, chodili sem a&nbsp;tam a&nbsp;podupávali chladem, nebo se hřáli nad plechovými sudy, ve kterých hořela polena, od řeky zazníval gramofon a&nbsp;voněl punč, studenti bruslili a&nbsp;dělali velké otočky ve vzduchu, zablyštěla se brusle soumrakem, led skřípal a&nbsp;jedna brusle opisovala v&nbsp;ledu spirálu a&nbsp;druhá třpytící se brusle čárala vzduchem, vlaky <span>rachotily</span> v&nbsp;dálce tak slyšitelně, že jsem si řekl, že brzy bude tání a&nbsp;déšť, šrotovník chroupal dál a&nbsp;znovu led jako cukrkandl, kapsy unášely vzhůru ledovou tříšť, aby ji vysypaly shora do lednice, kde se vršila ledová hora do výše osmi pater a&nbsp;vytvořila tak vysoký hranatý ledovec, ze kterého od jara do pozdního léta se pak rozváží led po hospodách a&nbsp;restauracích, aby piva a&nbsp;limonády byly studené, do nemocnic, aby byl led na obklady při horečkách. Ale hostinští, kteří byli i&nbsp;řezníci, ti měli svoje lednice ve sklepích, led roztloukali jen velikými palicemi a&nbsp;ten led, co zbyl, z&nbsp;něj dělali na zahradě pod větvemi stromů velikou hromadu, která přikryta žitnou slámou vydržela až do léta, někdy až do té doby, kdy začal padat sníh…</p>

    <p class="MLP-text">Nechtělo se mi ještě domů, kráčel jsem k&nbsp;lesíku opuštěnou silnicí, a&nbsp;když jsem došel ke statku na samotě, dostal jsem žízeň. Vešel jsem na dvůr, nikdo nikde nebyl, ani v&nbsp;teplých maštalích, ani na dvoře, ani ve stodole. Asi vozili fůry ledu, kočí, šafář i&nbsp;sedlák. Vítr zafičel a&nbsp;<span>zvedl</span> stébla slámy a&nbsp;zrnitý sníh, a&nbsp;tak jsem vstoupil do deputátních bytů vedle chlívků. Dveře se samy průvanem otevřely, stál jsem na chodbě a&nbsp;poslouchal pak těsně u&nbsp;dalších dveří, ve kterých byly fuky a&nbsp;škvíry, že jsem jimi mohl prostrčit prst. Naslouchal jsem jako ohař, jednu botu zvednutou v&nbsp;nártu a&nbsp;natočené ucho směrem k&nbsp;šustotu tam uvnitř. Pak jsem přiložil oko, a&nbsp;když jsem se rozhlídnul soumračnou místností, viděl jsem proti oknu, jak dvě děti sedí v&nbsp;posteli a&nbsp;naslouchají. Pomalu jsem otevřel dveře a&nbsp;vkročil tiše do místnosti. Jedno děcko a&nbsp;chlapec seděli na slámě v&nbsp;posteli, peřina byla kolem nich obtočená, přes ramena vlňáky svázané cípy na zádech.</p>

    <p class="MLP-text">Napil bych se, povídám.</p>

    <p class="MLP-text">Tam, u&nbsp;kamen je kbelík, ukázal chlapec.</p>

    <p class="MLP-text">Napřaženýma rukama jsem tápal do kouta, sporák se leskl na hranách. Dvířka u&nbsp;kamen byla otevřená, v&nbsp;plotně byla tma. Na háku visela velká sběračka, vzal jsem ji, a&nbsp;když jsem si chtěl nabrat z&nbsp;kbelíku vodu, narazil jsem na led. Tloukl jsem sběračkou, až se probořila tenká tříšť, nabral vody a&nbsp;napil se. Malé dítě se rozplakalo. Ve dveřích jsem se otočil.</p>

    <p class="MLP-text">Copak? povídám.</p>

    <p class="MLP-text">Myš mu ukradla cumel, řekl chlapec.</p>

    <p class="MLP-text">To je nadělení, povídám.</p>

    <p class="MLP-text">A&nbsp;vkročil jsem zase na studenou chodbu, dveře se za mnou samy zavřely. Pak jsem kráčel silnicí v&nbsp;polích, přede mnou zářil a&nbsp;svítil pivovar jak nádraží. Když jsem prošel branou, v&nbsp;šesti oknech tří pokojů zářily žárovky na třech lustrech, za záclonami se míhali naši hosté. Chvíli jsem stál a&nbsp;díval se oknem do kuchyně. Otec pil z&nbsp;hrnku bílou kávu a&nbsp;přikusoval v&nbsp;zamyšlení chleba. Na plotně bylo plno barevných hrníčků a&nbsp;kastrůlků, pan řídící učitel se smál, až cenil zuby, nakláněl se a&nbsp;míchal klacíčkem v&nbsp;každé nádobce, matka stříhala hedvábné bílé kapesníčky, pan děkan je svazoval nitěmi v&nbsp;půli a&nbsp;v&nbsp;té půlce zase na půlku, stahoval to hedvábí, jako když se přehrnuje makový květ. Pan řídící namáčel ty hadříky v&nbsp;barevných kastrůlcích střídavě tu a&nbsp;tam, všichni se bavili jako děti tou prací, i&nbsp;pan lékárník, já jsem si nedovedl vysvětlit, na co to všechno je, na co to všechno bude? A&nbsp;pak jsem to začal vidět. Když se rozvázaly ty nitě a&nbsp;zatřepalo se s&nbsp;každým horkým hadříkem, tak z&nbsp;těch klůcků se narodily krásné batistové šátečky, a&nbsp;hned je pan lékárník žehlil, když s&nbsp;velikým smíchem si uvázal matčinu zástěrku. Tak se rychle na šňůře nad kamny sušily ty kapesníčky, jako paví oka, jako křídla babočky, kovové modré a&nbsp;zelené a&nbsp;červené barvy v&nbsp;soustředných kruzích, jako barevné terče. Tak vlály ty vlajky v&nbsp;průvanu horka, které stoupalo z&nbsp;rozpálené plotny. A&nbsp;pak pan lékárník vzal krejčovský centimetr, a&nbsp;měřil každému nohy a&nbsp;kolem trupu a&nbsp;ruce v&nbsp;pokrčení, a&nbsp;zapisoval to na pytlík papírový od mouky, nakonec i&nbsp;pan děkan změřil tím samým centimetrem pana lékárníka, a&nbsp;když měřil v&nbsp;rozkroku, tak se všichni smáli, až slzeli. A&nbsp;oknem kuchyně jsem se díval dál, s&nbsp;jakou velikou chutí matka přitlačila šicí stroj, a&nbsp;zasedla a&nbsp;mužští jí podávali ty šátečky a&nbsp;nakloněná maminka dupala oběma podrážkama do šlapadla a&nbsp;stroj hrčel a&nbsp;z&nbsp;druhé strany vytékaly pásy sešitých kapesníčků, a&nbsp;mužští nanášeli centimetrem míry, a&nbsp;každý si sedl na židli, a&nbsp;šil, jako nějaké švadlenky šili ti mužští, pili pořád pivo a&nbsp;smáli se čemukoliv, všechno jim bylo k&nbsp;smíchu. Otočil jsem se a&nbsp;přes zahradu se tyčil pivovar jak tajemný hrad, vzadu pořád pracoval korečkový výtah lednice, žárovky a&nbsp;lampy tam svítily a&nbsp;tam obrysy sladovny byly sírově žluté a&nbsp;nebe bylo fialové, rozsvícená varna svítila všemi okénky, celé stěny byly jen samá žlutá okénka, vařiči chodili kolem varné pánve, opírali se o&nbsp;zábradlí, nakláněli se do otvoru a&nbsp;sledovali var, kolem hlav jim stoupala pára, a&nbsp;spojovala se nad kotlem jako stonek cibule, fůry ledu stály ve frontě a&nbsp;led byl zmodralý s&nbsp;červenými odrazy žárovek ozařujících varnu zvnitřku, docela to všechno vypadalo jako obraz posledního soudu, který visel na barvotisku na faře, zatímco z&nbsp;hrčícího šicího stroje vytékaly nohavice ze sešitých batistových šátečků.</p>

    <p class="MLP-text">Otec odložil hrneček, taky se díval na hrající si společnost tak jako já, ale pak vešel do pokoje a&nbsp;taky se nechal změřit žlutým krejčovským centimetrem. Tiše jsem vstoupil do chodby, do kuchyně, všichni v&nbsp;pokojích byli soustředěni nad šitím batistových šátečků, zhasil jsem světlo a&nbsp;sedl jsem si na židli pod okno a&nbsp;díval jsem se z&nbsp;přítmí do osvětlených pokojů, do řady osvětlených tří pokojů, od stropu postřikovaných mosaznými vyleštěnými lustry, vysoké bílé emailové dveře vejpůl odrážely matně světla a&nbsp;postavy společnosti, které šily v&nbsp;hbitých prstech ze šátků jakési haleny, plandavé kabátce. Teď pan děkan přišíval ke knoflíkovým dírkám veliké černé bambule, usínal jsem, ale když jsem zvedl víčko, pořád jsem viděl, jak práce na kostýmech pokročila. Teď matka počapla a&nbsp;z&nbsp;příborníku přinesla doprostřed pokoje veliký papírový pytlík a&nbsp;vyndávala černé čepice, na které pan děkan přišíval dlouhá paví pera, a&nbsp;hned je rozdával každému, kdo nastavil hlavu. A&nbsp;pak jsem usnul, se založenýma rukama jsem spal, jako biletář v&nbsp;biografu; probudilo mne náhlé ticho. Korečkový výtah přestal pracovat, nejdřív cvakal tak naprázdno, i&nbsp;ten výtah si půjde odpočinout, půjde spát, varna byla celá rozsvícená, ale z&nbsp;kotle už nestoupala pára, po ochozu se železným zábradlím už nikdo nešel, tak varna byla čistá, plná mosazi a&nbsp;přístrojů na měření teploty, stovky okének, která rozdělovala zasklenou stěnu varny, se podobala sešitým skleněným kapesníkům. Na kluzišti pořád bylo slyšet šramot bruslí, pak dopad brusle a&nbsp;dlouhý tah ostří, a&nbsp;zase rychlý švih nohy, brusle opisuje kruh a&nbsp;bruslař roztahuje ruce, jako by hrál a&nbsp;roztahoval harmoniku na celé rozpažení. A&nbsp;když jsem vymrkal unavená víčka a&nbsp;podíval se do pokojů našeho deputátního bytu, sem tam chodili šašci, harlekýni, nebo pieroti? Měli opravdu krásné volné šaty plné pavích očí, i&nbsp;otec byl oblečený jako pierot, taky měl černou přiléhavou čapku, a&nbsp;vznosné paví peří mu trčelo z&nbsp;hlavy, dokonce všichni byli napudrovaní, chodili sem a&nbsp;tam. Matka v&nbsp;šatech pierota drobnými krůčky cupitala sem a&nbsp;tam, až mi bylo horko, protože jsem matku neměl rád právě pro to, že nevypadala jako maminka, ale jako moje starší sestra. Neměl jsem ji moc rád, že pořád chtěla být mladá, a&nbsp;ona byla mladá, pomalu mladší než já, ráda hrála divadlo a&nbsp;ráda hovořila tak jako na divadle a&nbsp;já jsem to nechtěl, já jsem chtěl, aby matka vypadala jako moje kmotřička Nany, aby byla trošku tlustá, aby už na sebe moc nedbala, co si vezme na sebe, aby ani nečetla, co je nového ve světě módy, aby pořád voněla kávou a&nbsp;chlebem, a&nbsp;aby byla pořád doma, a&nbsp;aby byla ustaraná a&nbsp;plná starosti jen o&nbsp;rodinu a&nbsp;zahradu. Teď moje matka přinesla s&nbsp;panem děkanem veliké oválné zrcadlo a&nbsp;každý pierot se chtěl vidět, každý chtěl ale být viděn docela jinačí, než byl předtím, než vešel do zrcadla. Viděl jsem, že i&nbsp;pan děkan se snaží vypadat hezčí a&nbsp;rozhodnější, ale že každý se sám sebe bojí. Otec byl z&nbsp;toho tak dojatý, že si stoupl tak, že jednu botku, teď jsem viděl, že mají všichni nové lakové střevíce s&nbsp;černou mašlí na nártu, položil na nízkou stoličku, sklonil se a&nbsp;pokrčený loket opřel o&nbsp;koleno a&nbsp;hlavu si podepřel o&nbsp;dlaň, tak zamyšlený stál a&nbsp;matka odeběhla, a&nbsp;když přicupkala, přinesla kbelík a&nbsp;dala ten kbelík pod ústa zamyšleného tatínka na podlahu, jako by tam měl zvracet. A&nbsp;všichni se smáli, ale pak ztichli, protože se každý chtěl vidět, jak mu to sluší v&nbsp;kostýmu pierotů. Tatínkovi to slušelo nejvíc, nepřál si na sebe podívat, netoužil po tom, přál si být takový, jaký je. Docela hezký mužský byl otec, hezčí než všichni z&nbsp;celé té společnosti, sám u&nbsp;sebe byl ale chudinka, protože nejraději si četl U&nbsp;snědeného krámu a&nbsp;považoval se za toho nešťastného krupaře. Matka zatleskala a&nbsp;radostně vykřikla.</p>

    <p class="MLP-text">A&nbsp;teď budeme cvičit skupinku na půlnoční scénu!</p>

    <p class="MLP-text">Mrkal jsem očima, a&nbsp;čím víc jsem chtěl nevěřit svým očím, tím přesněji jsem viděl, jak naši hosté se seřadili v&nbsp;posledním pokoji a&nbsp;jak přišli do prvního pokoje tou samou nohou, viděl jsem, jak se učili vykročit tak, aby botička s&nbsp;černou mašlí pleskla o&nbsp;podlahu stejně, viděl jsem, jak stáli pieroti v&nbsp;řadě, pokrčili koleno, vyklonili se stejně a&nbsp;prstíkem se každý dotkl tváře a&nbsp;natočil zvědavou hlavičku. Pak zase každý pierot stejně si založil ruce za hlavu, a&nbsp;otáčeli se napravo a&nbsp;nalevo. A&nbsp;pak celá řada pierotů drobnými krůčky odcupitala a&nbsp;poskakovala tak, až kolenem se střídavě dotkla malíčku. A&nbsp;já jsem se styděl a&nbsp;měl jsem najednou pocit, že jsem hrozně zestárl, že jsem starší než všichni pieroti. Pan řídící zatleskal, pieroti si dali na oči černé škrabošky a&nbsp;chodili sem a&nbsp;tam z&nbsp;pokoje do pokoje a&nbsp;dělali všichni, že se neznají, zdravili se, smáli se, žertovali jako na divadle, zatímco v&nbsp;novinách, které ležely na stole, byla tlustě vytištěná zpráva, že když to takhle půjde, tak asi bude světová válka.</p>

    <p class="MLP-text"><br /></p>

    <div class="footnotes">
      <div class="footnote">
        <p class="MLP-pozn-pod-carou"><a class="footnote-anchor" href="#footnote-27518-1-backlink" id="footnote-27518-1">1</a> Vlevo odrazit! Vpravo odrazit! Jednoduchý úder! <span class="MLP-znak-kurziva-9b char-style-override-3">Pozn. red.</span></p>
      </div>
    </div>
  </div>
</body>
</html>
