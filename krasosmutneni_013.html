<!DOCTYPE html>
<html>
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Myš ukradla dítěti cumel">
    <meta name="apple-mobile-web-app-capable" content="yes">
    <title>Myš ukradla dítěti cumel</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="8">
    <link rel="prev" href="./krasosmutneni_012.html">
    <link rel="next" href="./krasosmutneni_014.html">
    <link rel="self" href="krasosmutneni_013.html">
    <meta name="identifier" content="hrabal-krasosmutneni-6275fda">
    <meta name="role" content="chapter">
  </head>
  <body data-nb-words="3406" data-nb-chars="19643" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_012.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="24"><span class="idea" data-nb-ref-number="1" id="idea1" data-nb-words="4" data-nb-chars="24">Myš ukradla dítěti cumel</span></h1>
        <p class="chunk" data-nb-ref-number="2" id="chunk2" data-nb-words="226" data-nb-chars="1344"><span class="idea" data-nb-ref-number="2" id="idea2" data-nb-words="226" data-nb-chars="1344">Pan podstarší býval kdysi v&nbsp;pivovaře sladovníkem a&nbsp;potom spilákem a&nbsp;teprve pak se&nbsp;stal podstarším. Psal do&nbsp;notesu dělníkům šichty a&nbsp;přesčasové hodiny, podával zprávu ve&nbsp;správě pivovaru o&nbsp;hospodaření s&nbsp;hodinami a&nbsp;měl z&nbsp;toho tak velikou radost, že&nbsp;každý už&nbsp;zdálky na&nbsp;jeho tváři viděl, jak sám si&nbsp;sebe váží, jak má&nbsp;ze&nbsp;sebe radost, kam až&nbsp;to&nbsp;dotáhl. Hrozně byl rád, když některý dělník přišel do&nbsp;práce pozdě, mohl mu&nbsp;vynadat a&nbsp;udělat do&nbsp;notesu poznámku, dokonce mohl pohrozit, že&nbsp;na&nbsp;každé dělnické místo v&nbsp;pivovaře čeká venku s&nbsp;čepicí v&nbsp;ruce dalších dvacet nezaměstnaných. Strýce Pepina neměl rád. Jednak že&nbsp;strýc tak řval, a&nbsp;hlavně proto, že&nbsp;tím, že&nbsp;mohl vynadat strýci, nepřímo vynadal mému otci, správci pivovaru, kterému záviděl. Když Pepin hulákal, tak pan podstarší, aby se&nbsp;zbavil jeho hlasu, tak dal strýce do&nbsp;prázdného kotle, kde strýc osvětlen žárovkou a&nbsp;obtočen kabelem vyklepával vodní kámen, sanytr. Tak vdutý do&nbsp;kotle strýc čtrnáct dní ležel nepřirozeně stočený a&nbsp;kladivem vyklepával kousek za&nbsp;kouskem, žlutý prach vířil, prach jemný jak kakao, ale strýc Pepin si&nbsp;zpíval, sehnutý, nebo vleže na&nbsp;zádech, jeho hlas se&nbsp;vznášel nad pivovarským komínem. A&nbsp;když přestal zpívat, tak každý dělník, když vešel do&nbsp;kotelny, naklonil se, podíval se&nbsp;do&nbsp;růžového prachu, ve&nbsp;kterém nebyl strýc Pepin ani vidět… A&nbsp;každý houkl do&nbsp;kotle, co&nbsp;jej napadlo.</span></p>
        <p class="chunk" data-nb-ref-number="3" id="chunk3" data-nb-words="40" data-nb-chars="224"><span class="idea" data-nb-ref-number="3" id="idea3" data-nb-words="40" data-nb-chars="224">Pepine, je&nbsp;to&nbsp;pravda, že&nbsp;jsi pásl na&nbsp;frontě kozy? A&nbsp;šel dál, protože to&nbsp;stačilo, aby strýc tloukl kladivem ze&nbsp;všech sil, až&nbsp;sanytr prskal a&nbsp;rozletoval se&nbsp;na&nbsp;strany jako email z&nbsp;roztříštěného emailového hrnce, a&nbsp;strýc křičel.</span></p>
        <p class="chunk" data-nb-ref-number="4" id="chunk4" data-nb-words="36" data-nb-chars="193"><span class="idea" data-nb-ref-number="4" id="idea4" data-nb-words="36" data-nb-chars="193">Copak, vy&nbsp;vole, na&nbsp;frontě můžó běhat sem a&nbsp;tam kozy? Vole, koza, jak slyší střelbu, tak zdrhne. A&nbsp;pak, copak, když lítajó kulky a&nbsp;granáty, vy&nbsp;vole, copak rakouské voják se&nbsp;může zlobit s&nbsp;kozama?</span></p>
        <p class="chunk" data-nb-ref-number="5" id="chunk5" data-nb-words="65" data-nb-chars="357"><span class="idea" data-nb-ref-number="5" id="idea5" data-nb-words="65" data-nb-chars="357">A&nbsp;strojník otevřel větrací záklopky a&nbsp;závěry kotle a&nbsp;strýcův hlas vyletěl nad pivovar jak kmen obrovské smuteční vrby a&nbsp;pak po&nbsp;větvičkách padal a&nbsp;stékal, kapal k&nbsp;zemi, do&nbsp;oken kanceláří a&nbsp;na dvory a&nbsp;pan podstarší běžel, každý na&nbsp;něm viděl, jak se&nbsp;zlobí, jak v&nbsp;běhu otevírá notes a&nbsp;pak vbíhá do&nbsp;strojovny, pokleká a&nbsp;do světlého oblaku v&nbsp;prázdném kotli křičí.</span></p>
        <p class="chunk" data-nb-ref-number="6" id="chunk6" data-nb-words="25" data-nb-chars="145"><span class="idea" data-nb-ref-number="6" id="idea6" data-nb-words="25" data-nb-chars="145">Nemyslete si, Pepine, že&nbsp;když váš pan bratr je&nbsp;správcem pivovaru, že&nbsp;si&nbsp;můžete všecko dovolit! Já&nbsp;vás můžu na&nbsp;hodinu propustit. Píšu si&nbsp;poznámku!</span></p>
        <p class="chunk" data-nb-ref-number="7" id="chunk7" data-nb-words="141" data-nb-chars="775"><span class="idea" data-nb-ref-number="7" id="idea7" data-nb-words="141" data-nb-chars="775">A&nbsp;pan podstarší se&nbsp;rozhlížel po&nbsp;dělnících, ale všichni se&nbsp;dívali skrz něj, jako by&nbsp;byl průhledný, jako by&nbsp;nebyl. A&nbsp;strýc Pepin už&nbsp;v&nbsp;kotli zpíval árie z&nbsp;operety Já&nbsp;mám devět kanárů. Když skončila práce v&nbsp;kotli, tak zase pan podstarší poručil, aby Pepin čistil pivovarské kanály. A&nbsp;strýc pak stál na&nbsp;žebříku, který vedl do&nbsp;útrob kanálu, stál tam až&nbsp;po&nbsp;pás a&nbsp;usmíval se&nbsp;a&nbsp;salutoval jako velitel ponorky. A&nbsp;dělník stál u&nbsp;kanálu a&nbsp;spouštěl dolů kbelíky a&nbsp;strýc Pepin po&nbsp;kolena v&nbsp;bahně nakládal lopatkou kal a&nbsp;páchnoucí bláto, když byl kbelík plný, zatahal za&nbsp;provaz, a&nbsp;kbelík stoupal vzhůru a&nbsp;pořád hrozil pádem jako Damoklův meč. Ale strýc Pepin se&nbsp;radoval z&nbsp;práce tím, že&nbsp;na&nbsp;ni&nbsp;děsně nadával. Bednářský mistr kráčel do&nbsp;važhauzu, teď poklekl a&nbsp;dal ruce do&nbsp;kornoutu a&nbsp;zvolal dolů.</span></p>
        <p class="chunk" data-nb-ref-number="8" id="chunk8" data-nb-words="25" data-nb-chars="138"><span class="idea" data-nb-ref-number="8" id="idea8" data-nb-words="25" data-nb-chars="138">Byla tady Žaninka a&nbsp;povídala, že&nbsp;si&nbsp;šije pyžamko na&nbsp;svatbu. A&nbsp;šel dál a&nbsp;strýcův hlas se&nbsp;vznesl kanálem jako megafonem nad pivovarský dvůr.</span></p>
        <p class="chunk" data-nb-ref-number="9" id="chunk9" data-nb-words="131" data-nb-chars="712"><span class="idea" data-nb-ref-number="9" id="idea9" data-nb-words="131" data-nb-chars="712">Sakra, cože! Taková baba! Chodí to, jako když má&nbsp;mezi nohama vemeno, a&nbsp;já, krasavec, který dostává od&nbsp;slečen jen samý jedničky, já&nbsp;bych s&nbsp;ní měl mít svatbu, sakra! A&nbsp;jeho hlas stoupal vysoko nad pivovar jako vodotrysk, když dosáhl mračen, lomil se&nbsp;a&nbsp;padal dolů a&nbsp;lil se&nbsp;na&nbsp;všechny strany, dělníci na&nbsp;svrchní stavbě na&nbsp;trati se&nbsp;lekali, kdo to&nbsp;na&nbsp;ně&nbsp;křičí shůry, dívali se&nbsp;do&nbsp;nebes jako apoštolové, když na&nbsp;ně&nbsp;zavolal hlas boží. A&nbsp;už běžel pan podstarší, a&nbsp;už v&nbsp;běhu otevíral notes, a&nbsp;když poklekl na&nbsp;noviny vedle kolečka plného bláta a&nbsp;kalu, pan podstarší křičel dolů. Nemyslete si, že&nbsp;když váš pan bratr je&nbsp;tady správcem, tak že&nbsp;se&nbsp;vám může všechno trpět! Co&nbsp;řvete v&nbsp;pracovní době a&nbsp;narušujete morálku ostatních!</span></p>
        <p class="chunk" data-nb-ref-number="10" id="chunk10" data-nb-words="265" data-nb-chars="1527"><span class="idea" data-nb-ref-number="10" id="idea10" data-nb-words="265" data-nb-chars="1527">Klečel a&nbsp;psal do&nbsp;notesu, pak se&nbsp;rozhlížel, ale dělníci pracovali dál, každý si&nbsp;hleděl své práce, dívali se&nbsp;skrz pana podstaršího, jako by&nbsp;byl průhledný, jako by&nbsp;nebyl. Když přišel čas a&nbsp;na řece led, nastalo ledování. Tak jako kotle, tak jako kanálu, zrovna tak ledování se&nbsp;lekali slaďáci a&nbsp;ostatní dělníci v&nbsp;pivovaru. A&nbsp;prvního určil pan podstarší strýce Pepina. Za&nbsp;tmy vysekávali ledaři ze&nbsp;stropu řeky táfle, táhli je&nbsp;hákem k&nbsp;břehu, po&nbsp;prknech je&nbsp;vytáhli na&nbsp;břeh. Jiní ledaři rozsekávali led na&nbsp;kusy a&nbsp;pak je&nbsp;brali do&nbsp;fialových rukavic jako průhledná skla výkladních skříní a&nbsp;házeli je&nbsp;do&nbsp;fůr tak dlouho, až&nbsp;vůz byl vrchovatý, a&nbsp;to bylo ještě málo, protože led se&nbsp;vážil, sedláci dávali z&nbsp;ledových ker nástavce, takové průzračné sajtny, aby ledu bylo na&nbsp;váhu co&nbsp;nejvíc. A&nbsp;když vyšlo červené slunce na&nbsp;mrazivém nebi, každá fůra ledu se&nbsp;třpytila, na&nbsp;hranách zářila všemi barvami, takové sem tam třpytící se&nbsp;duhy. A&nbsp;když se&nbsp;fůra vydala k&nbsp;pivovarské lednici, led v&nbsp;mrazivém vzduchu a&nbsp;slunci vrzal, skřípal, kolébal se&nbsp;na&nbsp;nerovné a&nbsp;hrbolaté cestě a&nbsp;třpytil se&nbsp;jak skelná huť. Tak fůra za&nbsp;fůrou, celý řetěz fůr zdobil cestu k&nbsp;pivovaru, z&nbsp;koní se&nbsp;kouřilo a&nbsp;kočí s&nbsp;holínkama omotanýma slámou a&nbsp;ovinovačkama ze&nbsp;chmeláků, na&nbsp;hlavách v&nbsp;beranicích a&nbsp;s&nbsp;fialovýma rukavicema kráčeli v&nbsp;hlavách koní. A&nbsp;u&nbsp;lednice, vysoké na&nbsp;osm pater, tam pracovaly dva korečkové výtahy, které unášely z&nbsp;drtičů rozchroustaný led vzhůru, aby v&nbsp;posledním patře se&nbsp;korečkový pás obrátil, vysypal obsahy svých kapes a&nbsp;prázdný se&nbsp;vracel zase nazpátek pro další led.</span></p>
        <p class="chunk" data-nb-ref-number="11" id="chunk11" data-nb-words="67" data-nb-chars="383"><span class="idea" data-nb-ref-number="11" id="idea11" data-nb-words="67" data-nb-chars="383">Vždycky, když jsem si&nbsp;vyšel zabruslit, vždycky, když jsem si&nbsp;kličkou připnul želízka, vždycky, když jsem se&nbsp;chvíli díval, jak děcka se&nbsp;snaží bruslit a&nbsp;pořád padají a&nbsp;zase se&nbsp;pořád staví, když jsem viděl, jak studenti na&nbsp;kluzišti dělají kroužky… a&nbsp;za nimi přes celou pivovarskou štěpnici jsem viděl, jak stoupá výtah, když jsem viděl, jak se&nbsp;fůry řadí do&nbsp;front u&nbsp;výtahů, řekl jsem si.</span></p>
        <p class="chunk" data-nb-ref-number="12" id="chunk12" data-nb-words="3" data-nb-chars="14"><span class="idea" data-nb-ref-number="12" id="idea12" data-nb-words="3" data-nb-chars="14">Co&nbsp;tady děláš?</span></p>
        <p class="chunk" data-nb-ref-number="13" id="chunk13" data-nb-words="236" data-nb-chars="1355"><span class="idea" data-nb-ref-number="13" id="idea13" data-nb-words="236" data-nb-chars="1355">A&nbsp;klíčem od&nbsp;komínu jsem povolil želízka a&nbsp;hodil si&nbsp;je&nbsp;přes rameno a&nbsp;vrátil jsem se&nbsp;k&nbsp;fůrám, vrchovatým ledovým táflemi průzračného ledu. Teď strýc motykou vyrazil karhák, bočné čelo vozu povolilo a&nbsp;ledové kry padaly rovnou do&nbsp;trychtýře drtiče, ledaři stáli z&nbsp;boku a&nbsp;hákem pomáhali, aby led padal do&nbsp;ocelových zubů, které křoupaly led jako bonbóny. Dva stáli na&nbsp;voze a&nbsp;hákem shora bili ostrými bodáky do&nbsp;ledu jak svatý Jiří, když dobíjí z&nbsp;koně draka. A&nbsp;já jsem stál, brusle přes rameno na&nbsp;řemínku, a&nbsp;nevěděl, na&nbsp;co&nbsp;se&nbsp;dřív dívat, na&nbsp;ledaře omotané barevnými šálami a&nbsp;slámou jak pumpy, na&nbsp;otevřené osvětlené dveře malého domečku přilepeného na&nbsp;lednici, kde přes noc byly uloženy drahé řemeny, ale teď tady byla pořád rozpálená plotna kamen, kde se&nbsp;vařila voda na&nbsp;čaj a&nbsp;grog. Nevěděl jsem, zda se&nbsp;mám dívat vzhůru, jak skrz šalování padají z&nbsp;korečkového pásu tříštivé kousky ledu, či&nbsp;se&nbsp;držet ostění a&nbsp;dívat se&nbsp;na&nbsp;hrůzně žravé zuby drtiče, které stále s&nbsp;větší a&nbsp;větší chutí chroupají ty&nbsp;zasklené kousky zamrzlé hladiny řeky, hrozný drtič, který, když ledaři se&nbsp;zapomenou, tak s&nbsp;tou samou chutí rozláme háky i&nbsp;s&nbsp;dřevěnými tyčemi, že&nbsp;lítají třísky a&nbsp;zlámané štýly hrozí zraněním. Z&nbsp;kluziště na&nbsp;řece zazníval gramofon a&nbsp;skřípání bruslí na&nbsp;led píšících kroužky, ale strýc Pepin hákem zápasil s&nbsp;ledem, útočil na&nbsp;vzpouzející se&nbsp;kry, a&nbsp;docela křičel, jak na&nbsp;frontě.</span></p>
        <p class="chunk" data-nb-ref-number="14" id="chunk14" data-nb-words="6" data-nb-chars="46"><span class="idea" data-nb-ref-number="14" id="idea14" data-nb-words="6" data-nb-chars="46">Links pariert! Rechts pariert! Einfacher Stoss<img src="#footnote-27518-1" alt="1"></span></p>
        <p class="chunk" data-nb-ref-number="15" id="chunk15" data-nb-words="105" data-nb-chars="571"><span class="idea" data-nb-ref-number="15" id="idea15" data-nb-words="105" data-nb-chars="571">A&nbsp;bim ho! A&nbsp;strýc minul hákem led, ale ledař jej zachytil za&nbsp;rukáv, aby strýc nebyl sešrotován i&nbsp;s&nbsp;ledem. Všichni ledaři byli o&nbsp;hlavu vyšší než strýc, ale Pepin, když nemohl zápasit s&nbsp;ledem, tak zápasil a&nbsp;bil se&nbsp;hákem s&nbsp;ledaři. A&nbsp;když i&nbsp;to mu&nbsp;bylo málo, dal se&nbsp;s&nbsp;nimi do&nbsp;křížku, odhodil háky a&nbsp;zápasili, ledaři smíchy tak zeslábli, že&nbsp;se&nbsp;dávali povalit na&nbsp;lopatky, a&nbsp;ostatní klekali, a&nbsp;když zjistili, že&nbsp;ledař je&nbsp;na&nbsp;lopatkách, zvedali strýce jako děťátko, protože všichni byli obři. A&nbsp;korečkový výtah si&nbsp;taky odpočinul, kapsy cvakaly zvesela a&nbsp;jasně a&nbsp;strýc Pepin křičel.</span></p>
        <p class="chunk" data-nb-ref-number="16" id="chunk16" data-nb-words="6" data-nb-chars="48"><span class="idea" data-nb-ref-number="16" id="idea16" data-nb-words="6" data-nb-chars="48">Takhle slavně zvítězil Frištenský nad černochem!</span></p>
        <p class="chunk" data-nb-ref-number="17" id="chunk17" data-nb-words="77" data-nb-chars="476"><span class="idea" data-nb-ref-number="17" id="idea17" data-nb-words="77" data-nb-chars="476">A&nbsp;zvuk šrotovníku a&nbsp;tlukot prázdných korečkových kapes a&nbsp;lopat zvesela zazníval nad lednicí. Nějak si&nbsp;ten stroj taky rád oddychl. Když mráz zesílil, ledaři přinesli dva plechové sudy, z&nbsp;boku prorazili hákem díry a&nbsp;pak topili dřívím, polena stála v&nbsp;pozoru a&nbsp;hořela, za&nbsp;soumračného podvečera červené a&nbsp;fialové plameny živily se&nbsp;dřívím a&nbsp;vydávaly teplo pro lidské ruce, aby se&nbsp;zahřály, smrt dřeva vydávala světlo a&nbsp;žár a&nbsp;práce byla snesitelnější. Strýc Pepin zničehonic zazpíval.</span></p>
        <p class="chunk" data-nb-ref-number="18" id="chunk18" data-nb-words="9" data-nb-chars="52"><span class="idea" data-nb-ref-number="18" id="idea18" data-nb-words="9" data-nb-chars="52">Na&nbsp;břehu jezera klokotá slavíček, své milce o&nbsp;lásce…</span></p>
        <p class="chunk" data-nb-ref-number="19" id="chunk19" data-nb-words="97" data-nb-chars="551"><span class="idea" data-nb-ref-number="19" id="idea19" data-nb-words="97" data-nb-chars="551">A&nbsp;ledaři se&nbsp;zpěvem ohřáli, od&nbsp;řeky zazníval z&nbsp;kluziště gramofon, studenti se&nbsp;slečnami tančili valčíky na&nbsp;bruslích, už&nbsp;jsem měl jít domů a&nbsp;psát svůj domácí úkol z&nbsp;pilnosti, ale tady u&nbsp;lednice vzadu pivovaru to&nbsp;bylo krásnější než obrázek v&nbsp;čítance… Osiřelo dítě. A&nbsp;mně se&nbsp;nechtělo domů, jsou u&nbsp;nás už&nbsp;od&nbsp;poledne lidé, společnost lidí z&nbsp;městečka, která šije kostýmy na&nbsp;sokolské šibřinky, lidé, kteří neustále pijí pivo a&nbsp;smějí se, čemu se&nbsp;nelze smát, jedí veliké mazané chleby sádlem, a&nbsp;když pijí tolik piva, tak chodí pořád na&nbsp;záchod hned vedle špajsky.</span></p>
        <p class="chunk" data-nb-ref-number="20" id="chunk20" data-nb-words="293" data-nb-chars="1657"><span class="idea" data-nb-ref-number="20" id="idea20" data-nb-words="293" data-nb-chars="1657">Když jsem se&nbsp;u&nbsp;lednice díval na&nbsp;ty&nbsp;ledařské a&nbsp;kočovské boty ovinuté slámou a&nbsp;chmelákem, myslil jsem na&nbsp;to, jak hosté u&nbsp;nás si&nbsp;dávají záležet na&nbsp;tom, aby každý měl malou nohu, kupovali si&nbsp;vždycky boty o&nbsp;číslo menší, než měli nohu, protože mít malou nohu, to&nbsp;byla móda, kolikrát jsem je&nbsp;viděl, když se&nbsp;vydali na&nbsp;cestu z&nbsp;městečka přes pole do&nbsp;pivovaru, každou chvíli se&nbsp;opírali o&nbsp;plot, pak o&nbsp;pivovarskou zeď a&nbsp;mnuli si&nbsp;přes svršek boty nárty a&nbsp;prokrvovali si&nbsp;prsty v&nbsp;těsné botce. Tak jsem stál za&nbsp;soumračného večera, pět fůr čekalo, až&nbsp;na&nbsp;ně&nbsp;dojde u&nbsp;výtahu řada, kočí hodili přes koňské zadky deky, chodili sem a&nbsp;tam a&nbsp;podupávali chladem, nebo se&nbsp;hřáli nad plechovými sudy, ve&nbsp;kterých hořela polena, od&nbsp;řeky zazníval gramofon a&nbsp;voněl punč, studenti bruslili a&nbsp;dělali velké otočky ve&nbsp;vzduchu, zablyštěla se&nbsp;brusle soumrakem, led skřípal a&nbsp;jedna brusle opisovala v&nbsp;ledu spirálu a&nbsp;druhá třpytící se&nbsp;brusle čárala vzduchem, vlaky rachotily v&nbsp;dálce tak slyšitelně, že&nbsp;jsem si&nbsp;řekl, že&nbsp;brzy bude tání a&nbsp;déšť, šrotovník chroupal dál a&nbsp;znovu led jako cukrkandl, kapsy unášely vzhůru ledovou tříšť, aby ji&nbsp;vysypaly shora do&nbsp;lednice, kde se&nbsp;vršila ledová hora do&nbsp;výše osmi pater a&nbsp;vytvořila tak vysoký hranatý ledovec, ze&nbsp;kterého od&nbsp;jara do&nbsp;pozdního léta se&nbsp;pak rozváží led po&nbsp;hospodách a&nbsp;restauracích, aby piva a&nbsp;limonády byly studené, do&nbsp;nemocnic, aby byl led na&nbsp;obklady při horečkách. Ale hostinští, kteří byli i&nbsp;řezníci, ti&nbsp;měli svoje lednice ve&nbsp;sklepích, led roztloukali jen velikými palicemi a&nbsp;ten led, co&nbsp;zbyl, z&nbsp;něj dělali na&nbsp;zahradě pod větvemi stromů velikou hromadu, která přikryta žitnou slámou vydržela až&nbsp;do&nbsp;léta, někdy až&nbsp;do&nbsp;té&nbsp;doby, kdy začal padat sníh…</span></p>
        <p class="chunk" data-nb-ref-number="21" id="chunk21" data-nb-words="163" data-nb-chars="942"><span class="idea" data-nb-ref-number="21" id="idea21" data-nb-words="163" data-nb-chars="942">Nechtělo se&nbsp;mi&nbsp;ještě domů, kráčel jsem k&nbsp;lesíku opuštěnou silnicí, a&nbsp;když jsem došel ke&nbsp;statku na&nbsp;samotě, dostal jsem žízeň. Vešel jsem na&nbsp;dvůr, nikdo nikde nebyl, ani v&nbsp;teplých maštalích, ani na&nbsp;dvoře, ani ve&nbsp;stodole. Asi vozili fůry ledu, kočí, šafář i&nbsp;sedlák. Vítr zafičel a&nbsp;zvedl stébla slámy a&nbsp;zrnitý sníh, a&nbsp;tak jsem vstoupil do&nbsp;deputátních bytů vedle chlívků. Dveře se&nbsp;samy průvanem otevřely, stál jsem na&nbsp;chodbě a&nbsp;poslouchal pak těsně u&nbsp;dalších dveří, ve&nbsp;kterých byly fuky a&nbsp;škvíry, že&nbsp;jsem jimi mohl prostrčit prst. Naslouchal jsem jako ohař, jednu botu zvednutou v&nbsp;nártu a&nbsp;natočené ucho směrem k&nbsp;šustotu tam uvnitř. Pak jsem přiložil oko, a&nbsp;když jsem se&nbsp;rozhlídnul soumračnou místností, viděl jsem proti oknu, jak dvě děti sedí v&nbsp;posteli a&nbsp;naslouchají. Pomalu jsem otevřel dveře a&nbsp;vkročil tiše do&nbsp;místnosti. Jedno děcko a&nbsp;chlapec seděli na&nbsp;slámě v&nbsp;posteli, peřina byla kolem nich obtočená, přes ramena vlňáky svázané cípy na&nbsp;zádech.</span></p>
        <p class="chunk" data-nb-ref-number="22" id="chunk22" data-nb-words="4" data-nb-chars="23"><span class="idea" data-nb-ref-number="22" id="idea22" data-nb-words="4" data-nb-chars="23">Napil bych se, povídám.</span></p>
        <p class="chunk" data-nb-ref-number="23" id="chunk23" data-nb-words="7" data-nb-chars="39"><span class="idea" data-nb-ref-number="23" id="idea23" data-nb-words="7" data-nb-chars="39">Tam, u&nbsp;kamen je&nbsp;kbelík, ukázal chlapec.</span></p>
        <p class="chunk" data-nb-ref-number="24" id="chunk24" data-nb-words="63" data-nb-chars="354"><span class="idea" data-nb-ref-number="24" id="idea24" data-nb-words="63" data-nb-chars="354">Napřaženýma rukama jsem tápal do&nbsp;kouta, sporák se&nbsp;leskl na&nbsp;hranách. Dvířka u&nbsp;kamen byla otevřená, v&nbsp;plotně byla tma. Na&nbsp;háku visela velká sběračka, vzal jsem ji, a&nbsp;když jsem si&nbsp;chtěl nabrat z&nbsp;kbelíku vodu, narazil jsem na&nbsp;led. Tloukl jsem sběračkou, až&nbsp;se&nbsp;probořila tenká tříšť, nabral vody a&nbsp;napil se. Malé dítě se&nbsp;rozplakalo. Ve&nbsp;dveřích jsem se&nbsp;otočil.</span></p>
        <p class="chunk" data-nb-ref-number="25" id="chunk25" data-nb-words="2" data-nb-chars="15"><span class="idea" data-nb-ref-number="25" id="idea25" data-nb-words="2" data-nb-chars="15">Copak? povídám.</span></p>
        <p class="chunk" data-nb-ref-number="26" id="chunk26" data-nb-words="6" data-nb-chars="35"><span class="idea" data-nb-ref-number="26" id="idea26" data-nb-words="6" data-nb-chars="35">Myš mu&nbsp;ukradla cumel, řekl chlapec.</span></p>
        <p class="chunk" data-nb-ref-number="27" id="chunk27" data-nb-words="4" data-nb-chars="24"><span class="idea" data-nb-ref-number="27" id="idea27" data-nb-words="4" data-nb-chars="24">To&nbsp;je&nbsp;nadělení, povídám.</span></p>
        <p class="chunk" data-nb-ref-number="28" id="chunk28" data-nb-words="474" data-nb-chars="2776"><span class="idea" data-nb-ref-number="28" id="idea28" data-nb-words="474" data-nb-chars="2776">A&nbsp;vkročil jsem zase na&nbsp;studenou chodbu, dveře se&nbsp;za&nbsp;mnou samy zavřely. Pak jsem kráčel silnicí v&nbsp;polích, přede mnou zářil a&nbsp;svítil pivovar jak nádraží. Když jsem prošel branou, v&nbsp;šesti oknech tří pokojů zářily žárovky na&nbsp;třech lustrech, za&nbsp;záclonami se&nbsp;míhali naši hosté. Chvíli jsem stál a&nbsp;díval se&nbsp;oknem do&nbsp;kuchyně. Otec pil z&nbsp;hrnku bílou kávu a&nbsp;přikusoval v&nbsp;zamyšlení chleba. Na&nbsp;plotně bylo plno barevných hrníčků a&nbsp;kastrůlků, pan řídící učitel se&nbsp;smál, až&nbsp;cenil zuby, nakláněl se&nbsp;a&nbsp;míchal klacíčkem v&nbsp;každé nádobce, matka stříhala hedvábné bílé kapesníčky, pan děkan je&nbsp;svazoval nitěmi v&nbsp;půli a&nbsp;v&nbsp;té půlce zase na&nbsp;půlku, stahoval to&nbsp;hedvábí, jako když se&nbsp;přehrnuje makový květ. Pan řídící namáčel ty&nbsp;hadříky v&nbsp;barevných kastrůlcích střídavě tu&nbsp;a&nbsp;tam, všichni se&nbsp;bavili jako děti tou prací, i&nbsp;pan lékárník, já&nbsp;jsem si&nbsp;nedovedl vysvětlit, na&nbsp;co&nbsp;to&nbsp;všechno je, na&nbsp;co&nbsp;to&nbsp;všechno bude? A&nbsp;pak jsem to&nbsp;začal vidět. Když se&nbsp;rozvázaly ty&nbsp;nitě a&nbsp;zatřepalo se&nbsp;s&nbsp;každým horkým hadříkem, tak z&nbsp;těch klůcků se&nbsp;narodily krásné batistové šátečky, a&nbsp;hned je&nbsp;pan lékárník žehlil, když s&nbsp;velikým smíchem si&nbsp;uvázal matčinu zástěrku. Tak se&nbsp;rychle na&nbsp;šňůře nad kamny sušily ty&nbsp;kapesníčky, jako paví oka, jako křídla babočky, kovové modré a&nbsp;zelené a&nbsp;červené barvy v&nbsp;soustředných kruzích, jako barevné terče. Tak vlály ty&nbsp;vlajky v&nbsp;průvanu horka, které stoupalo z&nbsp;rozpálené plotny. A&nbsp;pak pan lékárník vzal krejčovský centimetr, a&nbsp;měřil každému nohy a&nbsp;kolem trupu a&nbsp;ruce v&nbsp;pokrčení, a&nbsp;zapisoval to&nbsp;na&nbsp;pytlík papírový od&nbsp;mouky, nakonec i&nbsp;pan děkan změřil tím samým centimetrem pana lékárníka, a&nbsp;když měřil v&nbsp;rozkroku, tak se&nbsp;všichni smáli, až&nbsp;slzeli. A&nbsp;oknem kuchyně jsem se&nbsp;díval dál, s&nbsp;jakou velikou chutí matka přitlačila šicí stroj, a&nbsp;zasedla a&nbsp;mužští jí&nbsp;podávali ty&nbsp;šátečky a&nbsp;nakloněná maminka dupala oběma podrážkama do&nbsp;šlapadla a&nbsp;stroj hrčel a&nbsp;z&nbsp;druhé strany vytékaly pásy sešitých kapesníčků, a&nbsp;mužští nanášeli centimetrem míry, a&nbsp;každý si&nbsp;sedl na&nbsp;židli, a&nbsp;šil, jako nějaké švadlenky šili ti&nbsp;mužští, pili pořád pivo a&nbsp;smáli se&nbsp;čemukoliv, všechno jim bylo k&nbsp;smíchu. Otočil jsem se&nbsp;a&nbsp;přes zahradu se&nbsp;tyčil pivovar jak tajemný hrad, vzadu pořád pracoval korečkový výtah lednice, žárovky a&nbsp;lampy tam svítily a&nbsp;tam obrysy sladovny byly sírově žluté a&nbsp;nebe bylo fialové, rozsvícená varna svítila všemi okénky, celé stěny byly jen samá žlutá okénka, vařiči chodili kolem varné pánve, opírali se&nbsp;o&nbsp;zábradlí, nakláněli se&nbsp;do&nbsp;otvoru a&nbsp;sledovali var, kolem hlav jim stoupala pára, a&nbsp;spojovala se&nbsp;nad kotlem jako stonek cibule, fůry ledu stály ve&nbsp;frontě a&nbsp;led byl zmodralý s&nbsp;červenými odrazy žárovek ozařujících varnu zvnitřku, docela to&nbsp;všechno vypadalo jako obraz posledního soudu, který visel na&nbsp;barvotisku na&nbsp;faře, zatímco z&nbsp;hrčícího šicího stroje vytékaly nohavice ze&nbsp;sešitých batistových šátečků.</span></p>
        <p class="chunk" data-nb-ref-number="29" id="chunk29" data-nb-words="632" data-nb-chars="3721"><span class="idea" data-nb-ref-number="29" id="idea29" data-nb-words="632" data-nb-chars="3721">Otec odložil hrneček, taky se&nbsp;díval na&nbsp;hrající si&nbsp;společnost tak jako já, ale pak vešel do&nbsp;pokoje a&nbsp;taky se&nbsp;nechal změřit žlutým krejčovským centimetrem. Tiše jsem vstoupil do&nbsp;chodby, do&nbsp;kuchyně, všichni v&nbsp;pokojích byli soustředěni nad šitím batistových šátečků, zhasil jsem světlo a&nbsp;sedl jsem si&nbsp;na&nbsp;židli pod okno a&nbsp;díval jsem se&nbsp;z&nbsp;přítmí do&nbsp;osvětlených pokojů, do&nbsp;řady osvětlených tří pokojů, od&nbsp;stropu postřikovaných mosaznými vyleštěnými lustry, vysoké bílé emailové dveře vejpůl odrážely matně světla a&nbsp;postavy společnosti, které šily v&nbsp;hbitých prstech ze&nbsp;šátků jakési haleny, plandavé kabátce. Teď pan děkan přišíval ke&nbsp;knoflíkovým dírkám veliké černé bambule, usínal jsem, ale když jsem zvedl víčko, pořád jsem viděl, jak práce na&nbsp;kostýmech pokročila. Teď matka počapla a&nbsp;z&nbsp;příborníku přinesla doprostřed pokoje veliký papírový pytlík a&nbsp;vyndávala černé čepice, na&nbsp;které pan děkan přišíval dlouhá paví pera, a&nbsp;hned je&nbsp;rozdával každému, kdo nastavil hlavu. A&nbsp;pak jsem usnul, se&nbsp;založenýma rukama jsem spal, jako biletář v&nbsp;biografu; probudilo mne náhlé ticho. Korečkový výtah přestal pracovat, nejdřív cvakal tak naprázdno, i&nbsp;ten výtah si&nbsp;půjde odpočinout, půjde spát, varna byla celá rozsvícená, ale z&nbsp;kotle už&nbsp;nestoupala pára, po&nbsp;ochozu se&nbsp;železným zábradlím už&nbsp;nikdo nešel, tak varna byla čistá, plná mosazi a&nbsp;přístrojů na&nbsp;měření teploty, stovky okének, která rozdělovala zasklenou stěnu varny, se&nbsp;podobala sešitým skleněným kapesníkům. Na&nbsp;kluzišti pořád bylo slyšet šramot bruslí, pak dopad brusle a&nbsp;dlouhý tah ostří, a&nbsp;zase rychlý švih nohy, brusle opisuje kruh a&nbsp;bruslař roztahuje ruce, jako by&nbsp;hrál a&nbsp;roztahoval harmoniku na&nbsp;celé rozpažení. A&nbsp;když jsem vymrkal unavená víčka a&nbsp;podíval se&nbsp;do&nbsp;pokojů našeho deputátního bytu, sem tam chodili šašci, harlekýni, nebo pieroti? Měli opravdu krásné volné šaty plné pavích očí, i&nbsp;otec byl oblečený jako pierot, taky měl černou přiléhavou čapku, a&nbsp;vznosné paví peří mu&nbsp;trčelo z&nbsp;hlavy, dokonce všichni byli napudrovaní, chodili sem a&nbsp;tam. Matka v&nbsp;šatech pierota drobnými krůčky cupitala sem a&nbsp;tam, až&nbsp;mi&nbsp;bylo horko, protože jsem matku neměl rád právě pro to, že&nbsp;nevypadala jako maminka, ale jako moje starší sestra. Neměl jsem ji&nbsp;moc rád, že&nbsp;pořád chtěla být mladá, a&nbsp;ona byla mladá, pomalu mladší než já, ráda hrála divadlo a&nbsp;ráda hovořila tak jako na&nbsp;divadle a&nbsp;já jsem to&nbsp;nechtěl, já&nbsp;jsem chtěl, aby matka vypadala jako moje kmotřička Nany, aby byla trošku tlustá, aby už&nbsp;na&nbsp;sebe moc nedbala, co&nbsp;si&nbsp;vezme na&nbsp;sebe, aby ani nečetla, co&nbsp;je&nbsp;nového ve&nbsp;světě módy, aby pořád voněla kávou a&nbsp;chlebem, a&nbsp;aby byla pořád doma, a&nbsp;aby byla ustaraná a&nbsp;plná starosti jen o&nbsp;rodinu a&nbsp;zahradu. Teď moje matka přinesla s&nbsp;panem děkanem veliké oválné zrcadlo a&nbsp;každý pierot se&nbsp;chtěl vidět, každý chtěl ale být viděn docela jinačí, než byl předtím, než vešel do&nbsp;zrcadla. Viděl jsem, že&nbsp;i&nbsp;pan děkan se&nbsp;snaží vypadat hezčí a&nbsp;rozhodnější, ale že&nbsp;každý se&nbsp;sám sebe bojí. Otec byl z&nbsp;toho tak dojatý, že&nbsp;si&nbsp;stoupl tak, že&nbsp;jednu botku, teď jsem viděl, že&nbsp;mají všichni nové lakové střevíce s&nbsp;černou mašlí na&nbsp;nártu, položil na&nbsp;nízkou stoličku, sklonil se&nbsp;a&nbsp;pokrčený loket opřel o&nbsp;koleno a&nbsp;hlavu si&nbsp;podepřel o&nbsp;dlaň, tak zamyšlený stál a&nbsp;matka odeběhla, a&nbsp;když přicupkala, přinesla kbelík a&nbsp;dala ten kbelík pod ústa zamyšleného tatínka na&nbsp;podlahu, jako by&nbsp;tam měl zvracet. A&nbsp;všichni se&nbsp;smáli, ale pak ztichli, protože se&nbsp;každý chtěl vidět, jak mu&nbsp;to&nbsp;sluší v&nbsp;kostýmu pierotů. Tatínkovi to&nbsp;slušelo nejvíc, nepřál si&nbsp;na&nbsp;sebe podívat, netoužil po&nbsp;tom, přál si&nbsp;být takový, jaký je. Docela hezký mužský byl otec, hezčí než všichni z&nbsp;celé té&nbsp;společnosti, sám u&nbsp;sebe byl ale chudinka, protože nejraději si&nbsp;četl U&nbsp;snědeného krámu a&nbsp;považoval se&nbsp;za&nbsp;toho nešťastného krupaře. Matka zatleskala a&nbsp;radostně vykřikla.</span></p>
        <p class="chunk" data-nb-ref-number="30" id="chunk30" data-nb-words="8" data-nb-chars="47"><span class="idea" data-nb-ref-number="30" id="idea30" data-nb-words="8" data-nb-chars="47">A&nbsp;teď budeme cvičit skupinku na&nbsp;půlnoční scénu!</span></p>
        <p class="chunk" data-nb-ref-number="31" id="chunk31" data-nb-words="177" data-nb-chars="1015"><span class="idea" data-nb-ref-number="31" id="idea31" data-nb-words="177" data-nb-chars="1015">Mrkal jsem očima, a&nbsp;čím víc jsem chtěl nevěřit svým očím, tím přesněji jsem viděl, jak naši hosté se&nbsp;seřadili v&nbsp;posledním pokoji a&nbsp;jak přišli do&nbsp;prvního pokoje tou samou nohou, viděl jsem, jak se&nbsp;učili vykročit tak, aby botička s&nbsp;černou mašlí pleskla o&nbsp;podlahu stejně, viděl jsem, jak stáli pieroti v&nbsp;řadě, pokrčili koleno, vyklonili se&nbsp;stejně a&nbsp;prstíkem se&nbsp;každý dotkl tváře a&nbsp;natočil zvědavou hlavičku. Pak zase každý pierot stejně si&nbsp;založil ruce za&nbsp;hlavu, a&nbsp;otáčeli se&nbsp;napravo a&nbsp;nalevo. A&nbsp;pak celá řada pierotů drobnými krůčky odcupitala a&nbsp;poskakovala tak, až&nbsp;kolenem se&nbsp;střídavě dotkla malíčku. A&nbsp;já jsem se&nbsp;styděl a&nbsp;měl jsem najednou pocit, že&nbsp;jsem hrozně zestárl, že&nbsp;jsem starší než všichni pieroti. Pan řídící zatleskal, pieroti si&nbsp;dali na&nbsp;oči černé škrabošky a&nbsp;chodili sem a&nbsp;tam z&nbsp;pokoje do&nbsp;pokoje a&nbsp;dělali všichni, že&nbsp;se&nbsp;neznají, zdravili se, smáli se, žertovali jako na&nbsp;divadle, zatímco v&nbsp;novinách, které ležely na&nbsp;stole, byla tlustě vytištěná zpráva, že&nbsp;když to&nbsp;takhle půjde, tak asi bude světová válka.</span></p>
        <p class="chunk" data-nb-ref-number="32" id="chunk32" data-nb-words="9" data-nb-chars="60"><span class="idea" data-nb-ref-number="32" id="idea32" data-nb-words="9" data-nb-chars="60"><a href="#footnote-27518-1-backlink">1</a> Vlevo odrazit! Vpravo odrazit! Jednoduchý úder! <em>Pozn. red.</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_014.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>