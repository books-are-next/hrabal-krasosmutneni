<!DOCTYPE html>
<html lang="en">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Čtvereční centimetr za šedesát korun">
    <meta name="apple-mobile-web-app-capable" content="yes">
    <title>Čtvereční centimetr za šedesát korun</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bohumil Hrabal: Krasosmutnění">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Krasosmutnění">
    <meta property="og:title" content="Krasosmutnění">
    <meta property="og:type" content="book">
    <meta property="og:book:author" content="Bohumil Hrabal">
    <meta property="twitter:title" content="Bohumil Hrabal: Krasosmutnění">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./krasosmutneni_005.html">
    <link rel="next" href="./krasosmutneni_007.html">
    <meta name="nb-order" content="3">
    <link rel="self" href="krasosmutneni_006.html">
    <meta name="nb-identifier" content="hrabal-krasosmutneni-c1d854d">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3491" data-nb-chars="19805">
    <nav role="doc-toc">
      <ul class="plain section">
        <li><a href="krasosmutneni_005.html">Mořská panna</a></li>
        <li><a href="krasosmutneni_006.html">Čtvereční centimetr za šedesát korun</a></li>
        <li><a href="krasosmutneni_007.html">Každý den zázrak</a></li>
        <li><a href="krasosmutneni_008.html">Rozdělený byt</a></li>
        <li><a href="krasosmutneni_009.html">Znesvěcený rozdělovač</a></li>
        <li><a href="krasosmutneni_010.html">Úmrtí v&nbsp;rodině</a></li>
        <li><a href="krasosmutneni_011.html">Řidič pražských tramvají</a></li>
        <li><a href="krasosmutneni_012.html">Veřejné osvětlení</a></li>
        <li><a href="krasosmutneni_013.html">Myš ukradla dítěti cumel</a></li>
        <li><a href="krasosmutneni_014.html">Krasosmutnění</a></li>
        <li><a href="krasosmutneni_015.html">Ovčí hubičky</a></li>
        <li><a href="krasosmutneni_016.html">Když umře hospodář, pláče i&nbsp;dobytek</a></li>
        <li><a href="krasosmutneni_017.html">Jetel růžák</a></li>
        <li><a href="krasosmutneni_018.html">Návrat ztraceného strýce</a></li>
        <li><a href="krasosmutneni_019.html">Škodovka čtyřistatřicítka</a></li>
        <li><a href="krasosmutneni_020.html">Krásná řeznice</a></li>
        <li><a href="krasosmutneni_021.html">Hudebníci ze Šumavy</a></li>
        <li><a href="krasosmutneni_022.html">Sextánka</a></li>
        <li><a href="krasosmutneni_023.html">Armagedon</a></li>
        <li><a href="krasosmutneni_024.html">Rakouský vítěz</a></li>
        <li><a href="krasosmutneni_025.html">Žlutý pták</a></li>
        <li><a href="krasosmutneni_026.html">Altánek z&nbsp;proutí</a></li>
        <li><a href="krasosmutneni_027.html">Kmotříček</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_005.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="36"><span class="idea" data-nb-ref-number="1" id="idea1" data-nb-words="5" data-nb-chars="36">Čtvereční centimetr za&nbsp;šedesát korun</span></h1>
        <section>
          <p class="chunk" data-nb-ref-number="2" data-nb-words="77" data-nb-chars="447"><span class="idea" data-nb-ref-number="2" id="idea2" data-nb-words="77" data-nb-chars="447">Seděl jsem u&nbsp;malého stolečku a&nbsp;psal jsem domácí úkol z&nbsp;pilnosti, když dvorem pivovaru kráčel strýc Pepin. Ta&nbsp;jeho námořní čepice, kterou ušil na&nbsp;míru sám kloboučník a&nbsp;čepičář pan Šisler podle bílé čepice, kterou nosil Hans Albers, ta&nbsp;čepice plula jako lodička pivovarským dvorem. Pak se&nbsp;strýc zastavil, z&nbsp;kapsy vytáhl kartáček, sundal čepici a&nbsp;pečlivě ji&nbsp;čistil, tak něžně, jako by&nbsp;hladil malého ptáčka. Pak si&nbsp;ji&nbsp;nasadil a&nbsp;plný pýchy vešel k&nbsp;nám.</span></p>
          <p class="chunk" data-nb-ref-number="3" data-nb-words="24" data-nb-chars="140"><span class="idea" data-nb-ref-number="3" id="idea3" data-nb-words="24" data-nb-chars="140">A&nbsp;večeřeli jsme mazané krajíce sádlem, matka přinesla kbelík a&nbsp;krájeli jsme chléb a&nbsp;jedli se&nbsp;strýcem krajíc za&nbsp;krajícem a&nbsp;zapíjeli to&nbsp;pivem.</span></p>
          <p class="chunk" data-nb-ref-number="4" data-nb-words="10" data-nb-chars="68"><span class="idea" data-nb-ref-number="4" id="idea4" data-nb-words="10" data-nb-chars="68">Toto jídlo nejradši arcibiskup Khon, křičel strýc Pepin plnými ústy.</span></p>
          <p class="chunk" data-nb-ref-number="5" data-nb-words="57" data-nb-chars="341"><span class="idea" data-nb-ref-number="5" id="idea5" data-nb-words="57" data-nb-chars="341">A&nbsp;jeho bílá čepice se&nbsp;zlatými šňůrami a&nbsp;velikou zlatou kotvou nad černým štítkem zářila na&nbsp;vystlané posteli. A&nbsp;přišel kocour Celestýn, a&nbsp;když vyskočil na&nbsp;vystlanou postel, maminka si&nbsp;všimla, že&nbsp;tam září strýcova čepice, tak ji&nbsp;vzala a&nbsp;pověsila na&nbsp;věšák, protože na&nbsp;bílé posteli mohl ležet jedině kocour Celestýn, i&nbsp;když měl zablácené pracky.</span></p>
          <p class="chunk" data-nb-ref-number="6" data-nb-words="96" data-nb-chars="539"><span class="idea" data-nb-ref-number="6" id="idea6" data-nb-words="96" data-nb-chars="539">Tatínek ale nesnášel sádlo, a&nbsp;tak si&nbsp;krájel suchý chléb kuchyňským nožem, stál v&nbsp;kuchyni u&nbsp;kamen a&nbsp;pil z&nbsp;hrnku vlažnou bílou kávu. A&nbsp;já i&nbsp;strýc jsme měli dnes takový hlad, že&nbsp;jsem poprosil matku, aby rozpustila do&nbsp;hrníčku kus sádla. A&nbsp;pak jsme se&nbsp;strýcem střídavě namáčeli skývečky chleba do&nbsp;sádla a&nbsp;solili a&nbsp;pepřili a&nbsp;hltali jsme večeři a&nbsp;zapíjeli pivem. Strýc Pepin, když dojedl, zářil. Tak jsem dneska zase slavně zvítězil, jako když na&nbsp;den Božího těla jsme já&nbsp;a&nbsp;obrst Zawada na&nbsp;hřebcích vtáhli do&nbsp;dobytého Přemyšlu. Křičel strýc Pepin.</span></p>
          <p class="chunk" data-nb-ref-number="7" data-nb-words="19" data-nb-chars="91"><span class="idea" data-nb-ref-number="7" id="idea7" data-nb-words="19" data-nb-chars="91">Otec obrátil oči v&nbsp;sloup a&nbsp;i s&nbsp;kuchyňským nožem se&nbsp;vdul za&nbsp;almaru, tam spínal ruce a&nbsp;sípal.</span></p>
          <p class="chunk" data-nb-ref-number="8" data-nb-words="12" data-nb-chars="70"><span class="idea" data-nb-ref-number="8" id="idea8" data-nb-words="12" data-nb-chars="70">Vždyť to&nbsp;není pravda, jak někde vystřelili, tak první ležel v&nbsp;příkopě.</span></p>
          <p class="chunk" data-nb-ref-number="9" data-nb-words="8" data-nb-chars="46"><span class="idea" data-nb-ref-number="9" id="idea9" data-nb-words="8" data-nb-chars="46">Strýc Pepin ale křičel dál, nadšený sám sebou.</span></p>
          <p class="chunk" data-nb-ref-number="10" data-nb-words="27" data-nb-chars="146"><span class="idea" data-nb-ref-number="10" id="idea10" data-nb-words="27" data-nb-chars="146">Nikdo si&nbsp;nikdy nemohl na&nbsp;mne nic dovolit! Hned jsem tasil revolver a&nbsp;prásk! a&nbsp;prásk! a&nbsp;prásk! všechno se&nbsp;válelo v&nbsp;krvi a&nbsp;všichni dělali kotrmelce.</span></p>
          <p class="chunk" data-nb-ref-number="11" data-nb-words="24" data-nb-chars="117"><span class="idea" data-nb-ref-number="11" id="idea11" data-nb-words="24" data-nb-chars="117">Otec dopíjel hrnek kávy a&nbsp;rozzlobil se&nbsp;tak, že&nbsp;si&nbsp;polil kalhoty. A&nbsp;hned se&nbsp;vdul za&nbsp;almaru a&nbsp;tam mi&nbsp;ukazoval a&nbsp;šeptal.</span></p>
          <p class="chunk" data-nb-ref-number="12" data-nb-words="21" data-nb-chars="105"><span class="idea" data-nb-ref-number="12" id="idea12" data-nb-words="21" data-nb-chars="105">To&nbsp;není ale vůbec pravda, i&nbsp;když mu&nbsp;bylo osmnáct let, tak jsem mu&nbsp;musel chodit naproti, jak se&nbsp;večer bál.</span></p>
          <p class="chunk" data-nb-ref-number="13" data-nb-words="19" data-nb-chars="131"><span class="idea" data-nb-ref-number="13" id="idea13" data-nb-words="19" data-nb-chars="131">Chlapče, křičel strýc Pepin, nejpřednější krasavice se&nbsp;kvůli mně střílely, tehdejšího času jsem byl na&nbsp;Moravě krasavec číslo jedna!</span></p>
          <p class="chunk" data-nb-ref-number="14" data-nb-words="8" data-nb-chars="41"><span class="idea" data-nb-ref-number="14" id="idea14" data-nb-words="8" data-nb-chars="41">Otec za&nbsp;almarou spínal ruce a&nbsp;tiše volal.</span></p>
          <p class="chunk" data-nb-ref-number="15" data-nb-words="17" data-nb-chars="91"><span class="idea" data-nb-ref-number="15" id="idea15" data-nb-words="17" data-nb-chars="91">To&nbsp;není pravda! Vždyť celý mládí byl samý vředy a&nbsp;na krku měl pořád tři votevřený furunkle!</span></p>
          <p class="chunk" data-nb-ref-number="16" data-nb-words="11" data-nb-chars="72"><span class="idea" data-nb-ref-number="16" id="idea16" data-nb-words="11" data-nb-chars="72">Ale strýc Pepin docela ponořený do&nbsp;starých zlatých časů křičel nadšením.</span></p>
          <p class="chunk" data-nb-ref-number="17" data-nb-words="57" data-nb-chars="318"><span class="idea" data-nb-ref-number="17" id="idea17" data-nb-words="57" data-nb-chars="318">Když jsem přišel na&nbsp;urláb v&nbsp;uniformě kadeta, po&nbsp;boku malinkou šavlu, séblu, vedle šavle zlatá bambule, no, kdo mě&nbsp;viděl v&nbsp;té nejkrásnější uniformě na&nbsp;světě, tak byl celé ze&nbsp;mne paf! Když jsem se&nbsp;podíval na&nbsp;svoji sestru, tak sklopila oči a&nbsp;svalila se&nbsp;tou krásou a&nbsp;museli ju&nbsp;obkládat tvarohem, aby tou nádherou neumřela!</span></p>
          <p class="chunk" data-nb-ref-number="18" data-nb-words="35" data-nb-chars="189"><span class="idea" data-nb-ref-number="18" id="idea18" data-nb-words="35" data-nb-chars="189">Otec se&nbsp;znovu vdul mezi zeď a&nbsp;almaru a&nbsp;obracel oči ke&nbsp;stropu a&nbsp;naříkal, žaloval skrz strop samému nebi. V&nbsp;uniformě kadeta přišel, ale tu&nbsp;si&nbsp;vypůjčil, na&nbsp;vojně byl pořád jen obyčejnej voják!</span></p>
          <p class="chunk" data-nb-ref-number="19" data-nb-words="86" data-nb-chars="434"><span class="idea" data-nb-ref-number="19" id="idea19" data-nb-words="86" data-nb-chars="434">Ale strýc Pepin dál se&nbsp;unášel a&nbsp;já jsem seděl proti němu a&nbsp;smál jsem se, sepnul jsem ruce a&nbsp;do dlaní dal koleno a&nbsp;tak jsem se&nbsp;houpal a&nbsp;smál, věděl jsem, že&nbsp;otec má&nbsp;pravdu, ale strýc Pepin se&nbsp;rozhodl, že&nbsp;tenkrát byl nejkrásnějším vojákem ve&nbsp;Střední Evropě, a&nbsp;tak se&nbsp;jím stal. A&nbsp;jak jsem se&nbsp;houpal, tak se&nbsp;mi&nbsp;rozevřela moje námořnická bunda, a&nbsp;strýc Pepin se&nbsp;mi&nbsp;díval na&nbsp;prsa a&nbsp;pak rozhrnul klopy té&nbsp;bundičky a&nbsp;zvolal nadšením bez sebe.</span></p>
          <p class="chunk" data-nb-ref-number="20" data-nb-words="5" data-nb-chars="19"><span class="idea" data-nb-ref-number="20" id="idea20" data-nb-words="5" data-nb-chars="19">No&nbsp;né, to&nbsp;je&nbsp;krása!</span></p>
          <p class="chunk" data-nb-ref-number="21" data-nb-words="8" data-nb-chars="50"><span class="idea" data-nb-ref-number="21" id="idea21" data-nb-words="8" data-nb-chars="50">A&nbsp;díval se&nbsp;docela zasažený zelenou mořskou pannou.</span></p>
          <p class="chunk" data-nb-ref-number="22" data-nb-words="6" data-nb-chars="27"><span class="idea" data-nb-ref-number="22" id="idea22" data-nb-words="6" data-nb-chars="27">Že! řekl jsem a&nbsp;zavřel oči.</span></p>
          <p class="chunk" data-nb-ref-number="23" data-nb-words="27" data-nb-chars="166"><span class="idea" data-nb-ref-number="23" id="idea23" data-nb-words="27" data-nb-chars="166">Tatínek si&nbsp;krájel chleba, s&nbsp;kuchyňským nožem teď stál přede mnou, přestal jsem se&nbsp;houpat a&nbsp;viděl jsem dva obličeje, strýcův plný upřímného obdivu, otcův plný zděšení.</span></p>
          <p class="chunk" data-nb-ref-number="24" data-nb-words="9" data-nb-chars="63"><span class="idea" data-nb-ref-number="24" id="idea24" data-nb-words="9" data-nb-chars="63">Námořnická panna? Jseš mariňák. Jseš pašák! křičel strýc Pepin.</span></p>
          <p class="chunk" data-nb-ref-number="25" data-nb-words="8" data-nb-chars="46"><span class="idea" data-nb-ref-number="25" id="idea25" data-nb-words="8" data-nb-chars="46">Otec mi&nbsp;ohmatal tu&nbsp;vytetovanou pannu a&nbsp;zvolal.</span></p>
          <p class="chunk" data-nb-ref-number="26" data-nb-words="8" data-nb-chars="41"><span class="idea" data-nb-ref-number="26" id="idea26" data-nb-words="8" data-nb-chars="41">S&nbsp;tímhle chceš chodit po&nbsp;městě, do&nbsp;školy?</span></p>
          <p class="chunk" data-nb-ref-number="27" data-nb-words="27" data-nb-chars="149"><span class="idea" data-nb-ref-number="27" id="idea27" data-nb-words="27" data-nb-chars="149">Matka vešla do&nbsp;kuchyně, s&nbsp;plotny vzala kbelíky s&nbsp;krmením pro prasata. Když se&nbsp;chtěla podívat tam, kam se&nbsp;díval otec a&nbsp;strýc, tatínek jí&nbsp;zaclonil oči.</span></p>
          <p class="chunk" data-nb-ref-number="28" data-nb-words="7" data-nb-chars="38"><span class="idea" data-nb-ref-number="28" id="idea28" data-nb-words="7" data-nb-chars="38">Jak jsi se&nbsp;mohl opovážit! Křičel otec.</span></p>
          <p class="chunk" data-nb-ref-number="29" data-nb-words="12" data-nb-chars="75"><span class="idea" data-nb-ref-number="29" id="idea29" data-nb-words="12" data-nb-chars="75">Chtěl jsem lodičku, ale pan Lojza mi&nbsp;vytetoval mořskou pannu, polykal jsem.</span></p>
          <p class="chunk" data-nb-ref-number="30" data-nb-words="14" data-nb-chars="72"><span class="idea" data-nb-ref-number="30" id="idea30" data-nb-words="14" data-nb-chars="72">Ale ta&nbsp;panna je&nbsp;nahatá! řval otec a&nbsp;vystrčil matku s&nbsp;kbelíkem na&nbsp;chodbu.</span></p>
          <p class="chunk" data-nb-ref-number="31" data-nb-words="17" data-nb-chars="92"><span class="idea" data-nb-ref-number="31" id="idea31" data-nb-words="17" data-nb-chars="92">Ale je&nbsp;krásná, ten samý systém jako Vlasta, ta&nbsp;nová číšnice u&nbsp;Havrdů, volal s&nbsp;uznáním strýc.</span></p>
          <p class="chunk" data-nb-ref-number="32" data-nb-words="48" data-nb-chars="277"><span class="idea" data-nb-ref-number="32" id="idea32" data-nb-words="48" data-nb-chars="277">Otec vzal kuchyňský nůž, ten, kterým krájel chléb, pak přinesl domácí lékárničku, otevřel ji&nbsp;a&nbsp;vzal pevně nůž a&nbsp;vykročil až&nbsp;ke&nbsp;mně, zavřel jsem oči a&nbsp;hlavou mi&nbsp;bleskl ten příběh z&nbsp;biblické dějepravy, jak Abrahám se&nbsp;chystá podříznout Izáka a&nbsp;obětovat jej Bohu. Sepnul jsem ruce.</span></p>
          <p class="chunk" data-nb-ref-number="33" data-nb-words="19" data-nb-chars="110"><span class="idea" data-nb-ref-number="33" id="idea33" data-nb-words="19" data-nb-chars="110">Tatínku, proboha, tatínku, nedělejte to, nechte mne na&nbsp;světě, vyřízněte mi&nbsp;tu&nbsp;pannu z&nbsp;kůže, ale nechte mě&nbsp;žít!</span></p>
          <p class="chunk" data-nb-ref-number="34" data-nb-words="682" data-nb-chars="3797"><span class="idea" data-nb-ref-number="34" id="idea34" data-nb-words="682" data-nb-chars="3797">Otec zastavil ostrou špici těsně pod mým krkem a&nbsp;váhal. Až&nbsp;po&nbsp;chvíli se&nbsp;dlouhý nůž vzdálil, z&nbsp;lékárničky otec vzal a&nbsp;rozvíjel flastry, nařezal je&nbsp;nožem na&nbsp;pásky a&nbsp;jako otrávenou studnu těmi proužky zalepil moji zelenou mořskou pannu. Strýc Pepin si&nbsp;oddychl, z&nbsp;věšáku vzal opatrně bílou námořnickou čepici, opatrně si&nbsp;ji&nbsp;nasadil, a&nbsp;zase se&nbsp;dětsky usmíval, jako by&nbsp;sám sebe viděl, jak mu&nbsp;to&nbsp;sluší. Pak tiše vyšel kuchyní na&nbsp;chodbu, tiše za&nbsp;sebou zavřel dveře. Pod oknem teď plula soumrakem ta&nbsp;jeho bílá čepice a&nbsp;strýc odcházel do&nbsp;městečka za&nbsp;krásnými slečnami, aby než došel do&nbsp;hostinců a&nbsp;barů, přijímal od&nbsp;lidí vyklánějících se&nbsp;z&nbsp;okna pozdravy. A&nbsp;protože bylo léto, ze&nbsp;všech oken se&nbsp;vykláněli občané, takový zvyk byl v&nbsp;našem městečku, že&nbsp;vpodvečer, v&nbsp;neděli dopoledne, lidé se&nbsp;pěkně oblékli a&nbsp;položili se&nbsp;do&nbsp;oken, celé ulice byly plné vyklánějících se&nbsp;lidí, kteří s&nbsp;ohromným zájmem sledovali, kdo jde ulicí, co&nbsp;se&nbsp;kde děje, navzájem se&nbsp;zdravili, a&nbsp;tvořily se&nbsp;hloučky u&nbsp;každého okna. Na&nbsp;náměstí byla všechna patra obsazena vyklánějícími se&nbsp;lidmi jako při nějaké slavnosti, jako by&nbsp;městečkem šla vojenská hudba nebo průvod maškar. Ale on&nbsp;byl jen večer a&nbsp;lidé se&nbsp;jen tak vykláněli z&nbsp;okna, protože na&nbsp;to&nbsp;měli čas. A&nbsp;každý zdravil strýce, a&nbsp;každý z&nbsp;okna chtěl vědět, kde jsou nejkrásnější slečny v&nbsp;baru, a&nbsp;každý obdivoval strýcovu námořní čepici. A&nbsp;strýc Pepin to&nbsp;věděl a&nbsp;tím žil. Teď jsem seděl u&nbsp;stolečku a&nbsp;psal jsem domácí úkol z&nbsp;pilnosti, psal jsem jen proto, abych psaním odváděl pozornost od&nbsp;zelené mořské panny, dával jsem si&nbsp;záležet, byl jsem docela soustředěný na&nbsp;písanku, aby na&nbsp;mne už&nbsp;otec nekřičel a&nbsp;matka neplakala. Tak jsem psal, maminka i&nbsp;otec se&nbsp;strojili do&nbsp;biografu a&nbsp;já jsem psal úkol. Čím bych chtěl být? Pan řídící učitel řekl, že&nbsp;každý žák má&nbsp;být tím nejvyšším, že&nbsp;musí chtít se&nbsp;v&nbsp;životě stát prezidentem, a&nbsp;Baťou, a&nbsp;vrchním soudcem, a&nbsp;ředitelem pošt, ale já&nbsp;jsem psal domácí úkol z&nbsp;pilnosti, že&nbsp;bych chtěl být nezaměstnaným. Takový nezaměstnaný nechodí do&nbsp;práce, tak jako já&nbsp;chodím nerad do&nbsp;školy, každý večer je&nbsp;náměstí plné nezaměstnaných, kteří jsou veselí a&nbsp;pokřikují na&nbsp;sebe, plné hostince, kde hrají karty, když prší, nezaměstnaní jsou vždycky v&nbsp;našem městečku opálení, protože mají čas se&nbsp;koupat a&nbsp;ležet na&nbsp;slunci celý den, když přijde zima, tak hrají pěší hokej, a&nbsp;to je&nbsp;volání a&nbsp;křiku na&nbsp;zamrzlé řece, tak nezaměstnaní našeho městečka jsou bez starostí, protože ráno vstávají, až&nbsp;se&nbsp;probudí, a&nbsp;tak nezaměstnaní v&nbsp;našem městečku vypadají daleko líp než ti&nbsp;lidé, kteří chodí do&nbsp;práce a&nbsp;jsou plni obav, že&nbsp;je&nbsp;vyhodějí z&nbsp;práce… A&nbsp;otec si&nbsp;vázal kravatu, vázal si&nbsp;ji&nbsp;tak, jako by&nbsp;se&nbsp;chtěl oběsit, vyplazoval na&nbsp;sebe do&nbsp;zrcadla jazyk, docela si&nbsp;prsty obou rukou propletl jak housku, nakonec ale udělal si&nbsp;takový uzel, jaký si&nbsp;asi přál, nakláněl se&nbsp;a&nbsp;přes rameno četl můj domácí úkol z&nbsp;pilnosti, a&nbsp;když se&nbsp;začetl, cítil jsem jeho pohled do&nbsp;týlu své hlavy, pohled ostrý jako kuchyňský nůž, tenký jak drát z&nbsp;deštníku. Drapl mne, div mi&nbsp;nerozdrtil ramena a&nbsp;otočil si&nbsp;mne a&nbsp;vzal kuchyňský nůž a&nbsp;rovnou mi&nbsp;špicí šel pod krk. Vdul jsem se&nbsp;do&nbsp;židličky a&nbsp;věděl jsem, že&nbsp;teď je&nbsp;se&nbsp;mnou ámen, protože otec byl z&nbsp;domácího úkolu z&nbsp;pilnosti ještě rozzlobenější než z&nbsp;té mořské panny. Díval se&nbsp;na&nbsp;mne nenávistně zrovna tak jako loni, když mi&nbsp;nařídil, abych vyplel zahrádku, pět záhonů zeleniny, když jsem to&nbsp;vyplel, tak otec mne pohladil po&nbsp;vlasech a&nbsp;šel se&nbsp;mnou nazpátek do&nbsp;zahrady, ale když uviděl, že&nbsp;jsem vyplel všechen salát a&nbsp;zeleninu, a&nbsp;nechal jsem na&nbsp;záhonech plevel a&nbsp;bejlí, tak zrovna tak jeho oči sršely nenávist ke&nbsp;mně, nějakou bolest, co&nbsp;komu udělal, že&nbsp;jej nebesa trestají tak a&nbsp;moc… Tak se&nbsp;na&nbsp;mne díval teď, nůž mi&nbsp;čáral po&nbsp;prsou, nemrkal jsem, otec nemrkal, jen se&nbsp;díval až&nbsp;na&nbsp;dno mé&nbsp;duše. A&nbsp;pak zabodl, ale lehce, a&nbsp;odlepoval nožem jeden flastr za&nbsp;druhým a&nbsp;tiše říkal sám sobě.</span></p>
          <p class="chunk" data-nb-ref-number="35" data-nb-words="36" data-nb-chars="198"><span class="idea" data-nb-ref-number="35" id="idea35" data-nb-words="36" data-nb-chars="198">Je&nbsp;to&nbsp;zbytečné, ať&nbsp;ta&nbsp;mořská panna je&nbsp;na&nbsp;tobě jako Kainovo znamení… tak nezaměstnaným bys chtěl být? Skončíš v&nbsp;polepšovně, a&nbsp;až tě&nbsp;z&nbsp;ní pustějí, budeš zralej pro kriminál a&nbsp;v&nbsp;kriminále pro šibenici.</span></p>
          <p class="chunk" data-nb-ref-number="36" data-nb-words="17" data-nb-chars="86"><span class="idea" data-nb-ref-number="36" id="idea36" data-nb-words="17" data-nb-chars="86">A&nbsp;matka vyšla z&nbsp;pokoje už&nbsp;v&nbsp;kostýmu a&nbsp;kloboučku, podívala se&nbsp;na&nbsp;moje tetování a&nbsp;řekla.</span></p>
          <p class="chunk" data-nb-ref-number="37" data-nb-words="49" data-nb-chars="282"><span class="idea" data-nb-ref-number="37" id="idea37" data-nb-words="49" data-nb-chars="282">Ještě že&nbsp;má&nbsp;ta&nbsp;panna šupinatý nohy a&nbsp;nahatý prsa, obráceně by&nbsp;to&nbsp;bylo horší. Jdeme, ať&nbsp;nezmeškáme, hraje Garry Cooper. Ale flastry se&nbsp;srolovaly a&nbsp;otec třepal prstama a&nbsp;celou rukou, ale všechny ty&nbsp;pásky se&nbsp;mu&nbsp;stáčely do&nbsp;dlaně jako pouťová frkačka. Nakonec je&nbsp;musel stáhnout ručníkem.</span></p>
          <p class="chunk" data-nb-ref-number="38" data-nb-words="11" data-nb-chars="59"><span class="idea" data-nb-ref-number="38" id="idea38" data-nb-words="11" data-nb-chars="59">A&nbsp;zahrozil mi, a&nbsp;rodiče šli do&nbsp;biografu na&nbsp;Úžasnou událost.</span></p>
          <p class="chunk" data-nb-ref-number="39" data-nb-words="258" data-nb-chars="1571"><span class="idea" data-nb-ref-number="39" id="idea39" data-nb-words="258" data-nb-chars="1571">Seděl jsem pak na&nbsp;lavičce před pivovarskou kanceláří, rorejsi už&nbsp;přestali čárat po&nbsp;nebi křídly a&nbsp;hvízdat, zdálky bylo slyšet vlaky a&nbsp;k&nbsp;pivovaru se&nbsp;blížilo cinkání, a&nbsp;do branky vešel noční hlídač pan Vaňátko. Jeho obličej jako nějaká maska byl potažen potem. Noční hlídač ověšený baterkami a&nbsp;píšťalami a&nbsp;packající o&nbsp;věrného psíčka Trička, když přišel k&nbsp;lavičce, srazil kramfleky a&nbsp;hlásil se&nbsp;do&nbsp;služby. Bandaska s&nbsp;kávou mu&nbsp;visela na&nbsp;prsou, přes záda měl mexikánku, vojenskou ručnici, ze&nbsp;které se&nbsp;už&nbsp;raději nedalo střílet, protože pan Vaňátko každý večer měl dojem, že&nbsp;bude přepaden jako strýc Pepin, rakouský voják. A&nbsp;tak pan Vaňátko hned střílel, vyplašil a&nbsp;zděsil milence, a&nbsp;srazil výstřelem klobouk člověku, který dělal velkou potřebu u&nbsp;pivovarského plotu, proto otec raději poškodil závěr mexikánky, aby se&nbsp;z&nbsp;ní nedalo střílet. Když sundal bandalír, který hned rozvinul pod jeřábem u&nbsp;kanceláře na&nbsp;trávník, pan Vaňátko zapackal o&nbsp;psíčka a&nbsp;div se&nbsp;nesvalil. Vzal pejska a&nbsp;udeřil s&nbsp;ním o&nbsp;cementový chodník, psíček naříkal, a&nbsp;tak zase noční hlídač bral Trička do&nbsp;náruče, líbal jej celým mokrým obličejem, a&nbsp;prosil věrné zvíře za&nbsp;odpuštění. Pak seděl na&nbsp;lavičce, uši nastražené, mexikánku vedle sebe a&nbsp;pot se&nbsp;z&nbsp;něj lil. Otec říkal, že&nbsp;pan Vaňátko chytil ve&nbsp;válce malárii. Seděl a&nbsp;voněl česnečkou, takovým divným zápachem cibulové omáčky. Najednou si&nbsp;vzpomenul, že&nbsp;zapomněl se&nbsp;hlásit panu správci. Povídám, tatínek šel do&nbsp;biografu. Ale pan Vaňátko vojenským krokem s&nbsp;mexikánkou na&nbsp;rameni kráčel k&nbsp;oknu, salutoval a&nbsp;tmavému oknu hlásil. Noční hlídač Vaňátko se&nbsp;hlásí ve&nbsp;službě!</span></p>
          <p class="chunk" data-nb-ref-number="40" data-nb-words="123" data-nb-chars="724"><span class="idea" data-nb-ref-number="40" id="idea40" data-nb-words="123" data-nb-chars="724">A&nbsp;udělal čelem vzad, a&nbsp;zase se&nbsp;div nesvalil o&nbsp;věrného psíčka Trička. Zvedl jej, a&nbsp;když už&nbsp;s&nbsp;ním chtěl udeřit o&nbsp;cementový chodníček, malárie polevila a&nbsp;noční hlídač se&nbsp;vzpamatoval a&nbsp;zulíbal psíčka, a&nbsp;umazal jej vůní cibulové a&nbsp;česnekové omáčky, psíček by&nbsp;jistě byl radši, kdyby s&nbsp;ním pan Vaňátko praštil o&nbsp;chodník, protože ta&nbsp;vůně byla tak nepříjemná, že&nbsp;se&nbsp;odtahoval, jak mohl nejdál, od&nbsp;líbajících vousů se&nbsp;odstrkoval, ale noční hlídač se&nbsp;potřeboval vykoupit. A&nbsp;když pustil psíčka na&nbsp;zem, kráčel k&nbsp;lavičce, viděl jsem jeho siluetu, nosil takové vinařské kalhoty, které měly mezi nohama ještě jednu menší nohavici. Ale to&nbsp;bylo tím, že&nbsp;noční hlídač měl tříselňáka, jak říkal strýc Pepin, můdy. Posadil se&nbsp;a&nbsp;naslouchal večeru.</span></p>
          <p class="chunk" data-nb-ref-number="41" data-nb-words="11" data-nb-chars="69"><span class="idea" data-nb-ref-number="41" id="idea41" data-nb-words="11" data-nb-chars="69">Pane Vaňátko, povídám, čím byste tak chtěl být, kdybyste vyšel školu?</span></p>
          <p class="chunk" data-nb-ref-number="42" data-nb-words="6" data-nb-chars="46"><span class="idea" data-nb-ref-number="42" id="idea42" data-nb-words="6" data-nb-chars="46">Epileptikem, řekl noční hlídač bez rozmýšlení.</span></p>
          <p class="chunk" data-nb-ref-number="43" data-nb-words="7" data-nb-chars="45"><span class="idea" data-nb-ref-number="43" id="idea43" data-nb-words="7" data-nb-chars="45">Epileptikem, co&nbsp;je&nbsp;to&nbsp;za&nbsp;zaměstnání? povídám.</span></p>
          <p class="chunk" data-nb-ref-number="44" data-nb-words="115" data-nb-chars="736"><span class="idea" data-nb-ref-number="44" id="idea44" data-nb-words="115" data-nb-chars="736">Takovej epileptik je&nbsp;to&nbsp;nejvyšší, kam to&nbsp;člověk může dotáhnout. Nejvíc epileptiků je&nbsp;v&nbsp;Indii. Takovej epileptik umí lidem najít studnu, jsou to&nbsp;hledači pramenů vody. Umějí ale taky filozofii. Zatímco ostatní lidé chodějí za&nbsp;holkama nebo po&nbsp;hospodách, epileptik píše básničky, dokonce když epileptik dosáhne dokonalosti, píše romány tak jako Dostojevskij nebo Gogol. Největší epileptik byl ale Mohamed, ten když mu&nbsp;to&nbsp;začalo myslet, tak v&nbsp;noci nožem se&nbsp;odřízl od&nbsp;společnýho prostěradla, a&nbsp;opustil ženu a&nbsp;děti, aby hledal pro lidi zeleným proutkem duchovní vodu, pramen, který pak sepsal do&nbsp;učení. Strýc Pepin je&nbsp;taky epileptik. Největší epileptik na&nbsp;východ od&nbsp;Alp. Kdybych začínal znovu, tak bych nechtěl být ničím jiným než epileptikem.</span></p>
          <p class="chunk" data-nb-ref-number="45" data-nb-words="2" data-nb-chars="17"><span class="idea" data-nb-ref-number="45" id="idea45" data-nb-words="2" data-nb-chars="17">Opravdu? povídám.</span></p>
          <p class="chunk" data-nb-ref-number="46" data-nb-words="398" data-nb-chars="2232"><span class="idea" data-nb-ref-number="46" id="idea46" data-nb-words="398" data-nb-chars="2232">Opravdu, řekl pan Vaňátko a&nbsp;oběma dlaněma se&nbsp;opíral o&nbsp;kolena, seděl na&nbsp;lavičce pod okny kanceláře a&nbsp;naslouchal noci. Vzduchem lítali tiše netopýři, na&nbsp;římsách sladovny houkali kuliši a&nbsp;sýčkové. V&nbsp;lesíčku u&nbsp;vrat vrkaly ze&nbsp;spaní hrdličky a&nbsp;já jsem si&nbsp;umiňoval, že&nbsp;půjdu domů a&nbsp;přepíši domácí úkol z&nbsp;pilnosti. Kým bych chtěl být. A&nbsp;vstal jsem, noční hlídač měl skleněné oči a&nbsp;lil se&nbsp;z&nbsp;něj pot, psíček Triček se&nbsp;stočil do&nbsp;klubíčka na&nbsp;bandalír pod jeřábem, díval jsem se&nbsp;zblízka do&nbsp;obličeje pana Vaňátka, seděl dál jako socha s&nbsp;otevřenýma očima, dotkl jsem se&nbsp;jeho pěstí zaťatých do&nbsp;kolen, ale pan Vaňátko naslouchal celým tělem noci. Byl strnulý a&nbsp;ztuhlý úžasem nad nočním nebem plným hvězd. Vzdálil jsem se&nbsp;k&nbsp;deputátním bytům. Ze&nbsp;šalandy v&nbsp;druhém patře z&nbsp;okna do&nbsp;okna scházela rozsvícená lampa, slaďák šel asi vydrovat ječmen na&nbsp;humna, asi to&nbsp;byl sám pan Mára, sladovník, který když dovydroval, seděl zrovna tak jako noční hlídač s&nbsp;otevřenýma nemrkajícíma očima u&nbsp;okna šalandy, díval se&nbsp;shora na&nbsp;krajinu u&nbsp;řeky, na&nbsp;pole, pořád se&nbsp;jen díval, vedle sebe měl soudek piva a&nbsp;každou čtvrthodinu si&nbsp;natočil do&nbsp;plecháče pivo, a&nbsp;pil, pivo mu&nbsp;kapalo ze&nbsp;svislých vousů, seděl v&nbsp;podvlíkačkách, a&nbsp;díval se&nbsp;z&nbsp;druhého patra do&nbsp;polabské krajiny. Říkal o&nbsp;něm strýc Pepin, který měl kavalec vedle slaďáka pana Máry, že&nbsp;ten znásilnil svoji nezletilou dceru, že&nbsp;seděl rok v&nbsp;kriminále, a&nbsp;teď jen sedí, když nevydruje, pije pivo, sedí u&nbsp;okna a&nbsp;dívá se&nbsp;do&nbsp;krajiny. Často jsem se&nbsp;na&nbsp;něj šel podívat, jak tak seděl u&nbsp;okna na&nbsp;židli, jednu ruku na&nbsp;pípě u&nbsp;soudku, ve&nbsp;druhé plecháč a&nbsp;z&nbsp;vousů mu&nbsp;kapalo smutné pivo. A&nbsp;já jsem věděl, že&nbsp;znásilnil svoji dceru, ale nevěděl jsem, co&nbsp;to&nbsp;je, „znásilnil“? Povalil ji, zbil ji, vytrhal vlasy? Nebo si&nbsp;na&nbsp;ni&nbsp;něco dovolil, co&nbsp;dělají dospělí lidé? Ale podle obrázku v&nbsp;biografu na&nbsp;to&nbsp;musejí být takoví lidé jako dneska v&nbsp;Úžasné události Garry Cooper, a&nbsp;ne pan Mára, v&nbsp;podvlíkačkách, docela špinavý, s&nbsp;mokrými vousiskami a&nbsp;pořád pijící pivo a&nbsp;k&nbsp;jídlu nic než slanečky? Seděl jsem častokrát na&nbsp;lavici v&nbsp;šalandě, hlavu opřenou v&nbsp;dlaních a&nbsp;lokty na&nbsp;špinavém stole, který pořád voněl herinky, díval jsem se&nbsp;na&nbsp;pana Máru a&nbsp;nemohl jsem pochopit, že&nbsp;tenhle slaďák by&nbsp;mohl znásilnit svoji nezletilou dceru, protože i&nbsp;já jsem nezletilý…</span></p>
          <p class="chunk" data-nb-ref-number="47" data-nb-words="457" data-nb-chars="2517"><span class="idea" data-nb-ref-number="47" id="idea47" data-nb-words="457" data-nb-chars="2517">Tak jsem stál na&nbsp;prahu tmavého našeho bytu a&nbsp;díval jsem se, jak okénky u&nbsp;samé země svítí z&nbsp;humen lampy stojící na&nbsp;trojnožce, a&nbsp;podle pohybu těla a&nbsp;vousů jsem viděl, že&nbsp;to&nbsp;vydruje ječmen pan Mára, ten který znásilnil svoji dceru. Vešel jsem na&nbsp;chodbu a&nbsp;tápal jsem do&nbsp;kuchyně, chvíli jsem stál s&nbsp;rukou na&nbsp;vypínači, zda bych měl znovu napsat domácí úkol Čím bych chtěl být? Ale pak jsem šel raději spát. Když jsem ulehl, založil jsem ruce za&nbsp;hlavu, a&nbsp;dobře jsem cítil, tak jak oddychuji, jak se&nbsp;zdvihá a&nbsp;nočním pokojem pluje ta&nbsp;moje lodička, i&nbsp;když je&nbsp;tam místo ní&nbsp;mořská panna. Díval jsem se&nbsp;na&nbsp;strop osvětlovaný letní světlou nocí a&nbsp;myslil jsem na&nbsp;našeho kočího pana Kopeckého, který rozváží volama po&nbsp;městě a&nbsp;do blízkých vesnic sudy piva, jak pan Kopecký vždycky je&nbsp;už&nbsp;v&nbsp;poledne v&nbsp;pivovaře, jak u&nbsp;chlívů čeká, pak ale jde kolem močůvky ke&nbsp;zdi a&nbsp;vrací se&nbsp;vždycky s&nbsp;kabelou přikrytou bílým ubrouskem. Viděl jsem vždycky, jak usedá, jak na&nbsp;klín z&nbsp;kabely vytahuje hrnec s&nbsp;polívkou, ubrousek přes zástěru na&nbsp;kolenou, zvolna jí, pak vytahuje z&nbsp;kabely kastrůlek a&nbsp;lžící jí&nbsp;knedlíky s&nbsp;omáčkou, někdy zelí. A&nbsp;pak složí hrneček a&nbsp;kastrol s&nbsp;ubrouskem do&nbsp;kabely, jde kolem močůvky a&nbsp;hnoje ke&nbsp;zdi, postaví kabelu na&nbsp;vysokou zeď mezi zacementované skelné střepy, a&nbsp;někdo z&nbsp;uličky podle pivovaru vezme tu&nbsp;kabelu, která pak zmizí. Dneska v&nbsp;poledne, když pan Kopecký jedl polévku, vyběhl jsem z&nbsp;pivovaru, a&nbsp;pak zahnul za&nbsp;roh, maštale pivovaru stály těsně u&nbsp;zdi, už&nbsp;zdálky jsem viděl opřené dámské kolo, a&nbsp;u&nbsp;něho stála holka, dívka starší o&nbsp;něco než já. Zastavil jsem se&nbsp;a&nbsp;díval jsem se&nbsp;tak dlouho zdálky, až&nbsp;na&nbsp;zdi mezi střepiny lahví a&nbsp;ostnatý drát kdosi z&nbsp;pivovaru postavil kabelu s&nbsp;bílým ubrouskem. A&nbsp;dívka stoupla na&nbsp;šlapku, zdvihla ruku a&nbsp;já jsem běžel, a&nbsp;když jsem míjel tu&nbsp;holku, tak ona zvolala. Na&nbsp;shledanou večer, tatínku… A&nbsp;já jsem stál na&nbsp;rohu pivovaru, na&nbsp;kole jela ta&nbsp;dívka, měla hnědé veliké oči, byla bledá, jen ty&nbsp;veliké oči, a&nbsp;vlasy měla, jako by&nbsp;vylezla právě z&nbsp;vody, stáhnuté dozadu a&nbsp;svázané mašlí, na&nbsp;řídítkách jí&nbsp;visela ta&nbsp;kabela… A&nbsp;pan Kopecký, pivovarský kočí, se&nbsp;mi&nbsp;dneska zjevil jako prorok, jako svatý muž v&nbsp;holinách, režných kalhotách, surovém kabátě, který když kráčel, tak se&nbsp;kolíbal ze&nbsp;strany na&nbsp;stranu a&nbsp;díval se&nbsp;na&nbsp;svět pořád přivřenýma očima, ale měl dceru, která mu&nbsp;každý den přivezla oběd, vystoupila na&nbsp;rám kola a&nbsp;postavila vysoko kabelu na&nbsp;vysokou zeď a&nbsp;čekala, až&nbsp;se&nbsp;nají, aby opět stáhla kabelu z&nbsp;vysoké zdi a&nbsp;jen tak přes ostnatý drát zavolala na&nbsp;nevidomého otce, na&nbsp;shledanou večer, tatínku…</span></p>
          <p class="chunk" data-nb-ref-number="48" data-nb-words="5" data-nb-chars="33"><span class="idea" data-nb-ref-number="48" id="idea48" data-nb-words="5" data-nb-chars="33">Probudil mne naléhavý hlas otcův.</span></p>
          <p class="chunk" data-nb-ref-number="49" data-nb-words="27" data-nb-chars="148"><span class="idea" data-nb-ref-number="49" id="idea49" data-nb-words="27" data-nb-chars="148">Mlč, mlč, proboha mlč, já&nbsp;jsem viděl, jak jsi se&nbsp;dívala na&nbsp;Garryho Coopera, takhle slušná ženská se&nbsp;nedívá, jedině takhle se&nbsp;má&nbsp;dívat na&nbsp;svého muže!</span></p>
          <p class="chunk" data-nb-ref-number="50" data-nb-words="13" data-nb-chars="85"><span class="idea" data-nb-ref-number="50" id="idea50" data-nb-words="13" data-nb-chars="85">Matka se&nbsp;vztyčenýma rukama si&nbsp;vysvlékala kombiné, tak zamotaná do&nbsp;hedvábí se&nbsp;bránila.</span></p>
          <p class="chunk" data-nb-ref-number="51" data-nb-words="46" data-nb-chars="247"><span class="idea" data-nb-ref-number="51" id="idea51" data-nb-words="46" data-nb-chars="247">Ale vždyť je&nbsp;to&nbsp;biograf, a&nbsp;pak ten Garry, vždyť po&nbsp;něm všechny ženy touží… krasavec a&nbsp;přitom tak chlapecký. Cože, zakřičel otec, tak ty&nbsp;se&nbsp;přiznáváš, že&nbsp;po&nbsp;něm toužíš? Na&nbsp;kolena, a&nbsp;přiznej se! Kdybys ho&nbsp;někde potkala, že&nbsp;bys byla jeho, přiznej se!</span></p>
          <p class="chunk" data-nb-ref-number="52" data-nb-words="6" data-nb-chars="34"><span class="idea" data-nb-ref-number="52" id="idea52" data-nb-words="6" data-nb-chars="34">Matka vklouzla pod peřinu a&nbsp;řekla.</span></p>
          <p class="chunk" data-nb-ref-number="53" data-nb-words="12" data-nb-chars="72"><span class="idea" data-nb-ref-number="53" id="idea53" data-nb-words="12" data-nb-chars="72">Těžko bych se&nbsp;asi ubránila, ten Garry je&nbsp;silnější než všechny předsudky.</span></p>
          <p class="chunk" data-nb-ref-number="54" data-nb-words="32" data-nb-chars="155"><span class="idea" data-nb-ref-number="54" id="idea54" data-nb-words="32" data-nb-chars="155">Tak ty&nbsp;takhle! zakřičel otec a&nbsp;vzal matku za&nbsp;ruku a&nbsp;stáhnul ji&nbsp;z&nbsp;postele. Tak kdyby to&nbsp;bylo možný, tak by&nbsp;jsi byla jeho! Ale já&nbsp;to&nbsp;tak nenechám, moje čest!</span></p>
          <p class="chunk" data-nb-ref-number="55" data-nb-words="91" data-nb-chars="522"><span class="idea" data-nb-ref-number="55" id="idea55" data-nb-words="91" data-nb-chars="522">Křičel tatínek a&nbsp;viděl jsem, jak z&nbsp;nočního stolku, ze&nbsp;šuplíčku rval revolver. Otočil jsem se&nbsp;na&nbsp;břicho, a&nbsp;zakryl jsem si&nbsp;tvář, ležel jsem uprostřed dvou postelí, mezi pelestmi byla deka, a&nbsp;já jsem najednou nemohl chodit ani vstát, chtělo se&nbsp;mi&nbsp;čůrat, tak hrozně, a&nbsp;tak zatímco otec nabíjel revolver a&nbsp;maminka klečela a&nbsp;spínala ruce a&nbsp;prosila, aby ji&nbsp;nechal naživu, odhrnul jsem deku a&nbsp;čůral jsem mezi postele, všechno to&nbsp;pivo, co&nbsp;jsme se&nbsp;strýcem Pepinem vypili, ležel na&nbsp;břiše na&nbsp;škvíře mezi manželskými postelemi a&nbsp;čůral.</span></p>
          <p class="chunk" data-nb-ref-number="56" data-nb-words="7" data-nb-chars="40"><span class="idea" data-nb-ref-number="56" id="idea56" data-nb-words="7" data-nb-chars="40">Otec ztichnul a&nbsp;naslouchal. Pak i&nbsp;matka.</span></p>
          <p class="chunk" data-nb-ref-number="57" data-nb-words="47" data-nb-chars="269"><span class="idea" data-nb-ref-number="57" id="idea57" data-nb-words="47" data-nb-chars="269">Ten prasák, vona je&nbsp;mu&nbsp;málo ta&nbsp;mořská panna, vono je&nbsp;mu&nbsp;málo, že&nbsp;chce bejt nezaměstnanej, on&nbsp;ještě znesvěcuje naše lože! Položil revolver na&nbsp;noční stolek, a&nbsp;smejknul ohromnou silou postelí, až&nbsp;jsem spadl do&nbsp;veliké louže, nade mnou stál otec s&nbsp;vyvalenýma očima a&nbsp;křičel.</span></p>
          <p class="chunk" data-nb-ref-number="58" data-nb-words="3" data-nb-chars="20"><span class="idea" data-nb-ref-number="58" id="idea58" data-nb-words="3" data-nb-chars="20">Zraješ pro šibenici!</span></p>
          <p class="chunk" data-nb-ref-number="59" data-nb-words="106" data-nb-chars="584"><span class="idea" data-nb-ref-number="59" id="idea59" data-nb-words="106" data-nb-chars="584">Vypotácel jsem se&nbsp;a&nbsp;matka rozevřela ruce a&nbsp;já jsem po&nbsp;dlouhé době se&nbsp;objímal s&nbsp;maminkou, tiskli jsme se&nbsp;k&nbsp;sobě a&nbsp;plakali jsme, já&nbsp;plakal hlasitě a&nbsp;s&nbsp;matkou jsme se&nbsp;ujišťovali, že&nbsp;se&nbsp;nikdy neopustíme. Tatínek chvíli stál, pak uložil revolver, z&nbsp;kuchyně přinesl kbelík a&nbsp;hadr, poklekl a&nbsp;utíral velikou louži a&nbsp;ždímal do&nbsp;kbelíku a&nbsp;pak suchým hadrem opět zas a&nbsp;zas, až&nbsp;ždímáním se&nbsp;uklidnil, zrovna tak jako matka přestala plakat, a&nbsp;já jsem odešel do&nbsp;kuchyně, abych si&nbsp;ustlal na&nbsp;skládací posteli. Otec pak vyšel z&nbsp;chodby na&nbsp;dvůr a&nbsp;mocným šplíchnutím vylil kbelík na&nbsp;louku v&nbsp;ovocné zahradě.</span></p>
          <p class="chunk" data-nb-ref-number="60" data-nb-words="12" data-nb-chars="78"><span class="idea" data-nb-ref-number="60" id="idea60" data-nb-words="12" data-nb-chars="78">Když srazil postele dohromady, maminka vklouzla pod peřinu a&nbsp;řekla plna úlevy.</span></p>
          <p class="chunk" data-nb-ref-number="61" data-nb-words="4" data-nb-chars="29"><span class="idea" data-nb-ref-number="61" id="idea61" data-nb-words="4" data-nb-chars="29">Moje postýlka, moje postýlka!</span></p>
          <p class="chunk" data-nb-ref-number="62" data-nb-words="80" data-nb-chars="463"><span class="idea" data-nb-ref-number="62" id="idea62" data-nb-words="80" data-nb-chars="463">Otec zhasil, slyšel jsem šramot jeho bosých nohou, pak sténání matrací, chvíli sebou mrskal, nakonec se&nbsp;ztišil. Ten Garry Cooper, řekl tatínek něžně, je&nbsp;nejen výborný herec, ale krásnej člověk… Tam, jak hrál na&nbsp;trombón, nebo jak stavěl svůj dům, jak mezi trámy seděl a&nbsp;už přijímal hosty… nebo když mu&nbsp;řekla, že&nbsp;ho&nbsp;má&nbsp;ráda, jak utíkal, jak porazil kbelíky… Jak říkám, ta&nbsp;Úžasná událost je&nbsp;opravdu úžasná… Zejtra to&nbsp;hrají ještě, půjdeme se&nbsp;na&nbsp;to&nbsp;podívat znovu, ano?</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./krasosmutneni_007.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>